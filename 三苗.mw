'''三苗'''係[[江西人]]嗰一支先人，佢俚生活到3000喇年前嗰[[贛江|贛]][[鄱陽湖|鄱]]流域，憑得贛內嗰山川之險、水路之便，聚集四方百族，建正一隻負陸面誨、勢力廣被、聲威遠播嗰酋邦王國。佢同許時間嗰華夏人、東夷人形成三足鼎立嗰場面。

==首都==
三苗嗰古都可能係位到「紫桑、彭洋之間」。<ref>羅泌嗰《路史·國名記》，引自周景式嗰《廬山記》</ref>但也有話法，話三苗人「三徙其都」，起頭係[[筠州]]（今下嗰[[高安]]），末後遷到[[湖北]]嗰興國軍、武昌。<ref>《朱子集》，卷七十一</ref>先頭到新淦拕發現嗰大洋洲古墓裡頭尋到大量、豐富嗰青銅器，有禮器、樂器、銅犁等體現社會階級嗰工具，故係佢托認為係早以三苗嗰王陵所在。

==歷史==
揸得《尚書》、《山海經》、《竹書紀年》箇滴子古書嗰話法，三苗人早晏同到中原嗰黃帝、堯、舜、禹相互挭仗。蚩尤可能就係三苗人早期嗰酋長。涿鹿之戰後，蚩尤拕皇帝擒殺，但「天下咸謂蚩尤不死，八方萬邦皆為殄服」。<ref>《大平御覽》，卷七十八，引自《龍魚河圖》</ref>三苗人接得揮兵北征，拕堯短嘚在丹水之浦。到舜嗰時間，三苗人同嘚中原人換和，但晏滴子又挭起仗來。之後三苗內部分裂、政治不和，「天雨血，夏有冰，地坼及泉…」，等禹短得箇隻機會一下攻滅吥嘍。<ref>方詩銘、王修齡，《古本竹書紀年輯登》，第65頁</ref>

==文化==
===穀文化===
三苗係[[穀|穀類]]文化嗰創造者。[[長江]]流域「江水肥仁而宜稻」，<ref>《淮南子》，卷四，《墜形訓》</ref>7000多年前嗰[[萬年]]就存在嘚[[仙人洞文化]]。別嗰像[[修水]]嗰[[山背文化]]、[[樟樹]]嗰[[樊城堆文化]]都普遍性嗰尋到農業稻作嗰文化遺跡。箇就係話5000年前嗰贛鄱大地已經產生發達嗰農業文明嘍。食物源嗰充分保障，舞得三苗嗰農副業生產、加工同嘚手工業都相應嗰快速發展。箇下拕浸到[[鄱陽湖]]裡頭嗰[[都昌]][[城頭山]]地區早以就係隻經濟、文化繁榮嗰古城。三苗人到宗教、哲學、天文曆法、工藝技術箇滴子領域都有非常大嗰建樹。

===銅文化===
三苗是[[青銅]]文化嗰開山祖。而今嗰考古學皆認同贛鄱區域係上古南方印紋陶文化嗰核心地。江西內裡豐富嗰銅礦資源，讓三苗贏盡先天優勢。蚩尤就系冶銅、煉銅做兵器嗰發明者。古書裡頭話佢係「銅頭啖石」嗰怪物，箇也就話明佢挭仗時間嗰盔甲裝備嘍。有人覺得，舜、禹同嘚三苗人作戰，可能係為到搶奪江西嗰銅錫資源，戰爭嗰主戰場話不定就位到贛北。<ref>龍慶等，《江西早商文化遺存的發現與研究》，《東南文化》，1992年，第3-4期</ref>箇下拕發現嗰[[吳城文化]]、[[瑞昌]]銅礦遺址就拕證明，許時間嗰江西有非常興旺、先進嗰銅礦產業。

==內文註腳==
{{reflist}}

==參考資料==
*張英明，《三苗文化是贛文化古老的源頭》[http://www.jxculture.com/Html/tesewenhua/213212402.html 贛鄱文化網]

[[Category:江西嗰歷史]]

[[zh:三苗]]
