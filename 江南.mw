'''江南'''係一隻地理名詞。箇裡頭嗰「江」係話[[長江]]，「南」係話[[南|南方]]，佢嗰字面嗰意思就係「長江之南」。 

「江南」箇隻詞到歷史文獻裡頭最早係出現到[[漢代]]寫正嗰《史記》嗰「五帝本紀」，許裡頭話：「舜……年六十一代堯踐帝位。踐帝位三十九年，南巡狩，崩於蒼梧之野。葬於江南九疑，是為零陵」。箇裡嗰「江南」就係話「長江之南」，「九疑」係今下[[湖南]]嗰九嶷山。 《史記》嗰《秦本紀》接得話：「秦昭襄王三十年，蜀守若伐楚，取巫郡，及江南為黔中郡。」箇裡嗰「江南」係話許時間[[楚國]]嗰地盤。末後，《史記》嗰《貨殖列傳》哈話：「江南豫章、長沙」、「江南卑濕、丈夫早夭。」箇話嗰就係漢代設立嗰[[豫章郡]]、[[長沙郡]]箇滴子地方。晏滴子寫正嗰《後漢書》嗰《劉表傳》話：「江南宗賊大盛……唯江夏賊張莊、陳坐擁兵據襄陽城，表使越與龐季往譬之，及降。江南悉平。」箇話嗰係今下湖北嗰襄陽許塊子地方。故係，上頭嗰箇滴子[[漢代]]史籍都表明，許時間嗰江南應該係今下嗰[[江西]]、[[湖南]]、[[湖北]]箇滴子地方。 

末後到嘍唐朝，中國拕分做十「道」，[[江南道]]係裡頭嗰一道。佢東起東海，西到川蜀，長江以南嗰地方都完個嗰歸佢管，箇就搦漢朝以降嗰地理概念明確化嘍。但因為佢管嗰面積大傷嘍，故係到733年，江南道拕分做[[江南東道]]、[[江南西道]]、[[黔中道]]箇三隻道。末後到嘍宋朝，江南東、西兩道承繼到「江南」嗰名子，拕改做「[[江南東路]]」、「[[江南西路]]」。箇時間嗰東、西江南係今下嗰江蘇、安徽、江西箇滴子地方。 

呷箇之後，「江南」箇隻名子一下子拕作興起來。像： 
*「江南三大糧倉」，佢俚係[[南昌]]嗰[[豫章倉]]、[[釣磯倉]]、[[錢壙倉]]。 [http://culture.people.com.cn/BIG5/40479/40482/9030600.html][http://www.lstrip.com/bbs/dispbbs.asp?boardid=33&ID=8881] 
*「江南第一仙峰」，佢係[[上饒]]嗰[[三清山]]。 [http://news.163.com/41105/8/14DMN2NR0001124N.html] 
*「江南三大名樓」，佢俚係[[南昌]]嗰[[滕王閣]]、[[長沙]]嗰[[岳陽樓]]、[[武漢]]嗰[[黃鶴樓]]。 
*「江南三大名山」，佢俚係[[九江]]嗰[[廬山]]、[[萍鄉]]嗰[[武功山]]、衡陽（[[湖南]]）嗰衡山。 
*《[[江南都市報]]》 

[[Category:中國]] 

[[cs:Ťiang-nan]] 
[[de:Jiangnan]] 
[[en:Jiangnan]] 
[[fr:Jiangnan]] 
[[id:Jiangnan]] 
[[no:Jiangnan]] 
[[ru:Цзяннань]] 
[[wuu:江南]] 
[[zh-yue:江南]] 
[[zh:江南]]
