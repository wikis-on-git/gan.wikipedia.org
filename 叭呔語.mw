[[File:Jezyki i dialekty Francji.JPG|thumb|200px|[[法國]]嗰地方語言：</br>羅曼語族：俄依語（青色）、厄室唐語（紅色）、胡郎科-普羅旺舍語（黃色）、別嗰（紫色）；</br>日耳曼語族：阿勒射斯語（灰色）；</br>凱爾特語族：布羅段語（藍色）；</br>獨立語系：巴斯克語（絳色）。]]
'''叭呔語'''（Patois）係話任何一種拕認為係非標準嗰[[語言]]，但箇隻用詞嘚[[語言學]]上冇正式定義。佢得指[[嗶嚍語]]、[[呵哩哦囉語]]、[[嘀嘞吐語]]，或者別嗰形式嗰土生本地話，但一般來話不係指[[詈語]]、[[俚語]]箇類黑話。

叭呔語得舞出階級分立，佢俚就係話叭呔語嗰人同得話文學或公眾生活裡頭使用嗰標準、主流語言嗰人。

==詞源==
「Patois」箇隻詞得自[[法語]]，但佢箇源頭哈冇舞清。一種話法話係源自古法語「patoier」<ref>簡明牛津詞典（Concise Oxford Dictionary）</ref>，係話擟擟揢揢、擟手抗腳嗰意思，故係佢可能係形容話各種語言嗰人鬼鬼祟祟嗰相。另一種話法話係佢源自[[拉丁語]]嗰「patria」（母土）<ref>尚孛爾辭典（Chambers Dictionary）</ref>，係形容佢係本地化嗰語言變體。

==使用==
===法語國家===
[[語言學]]上（特別係社會語言學），語言學家不用叭呔語箇隻話法，而係歡喜用更精准嗰叫法，因為幾百年來法國政府搦「叭呔語」去貶低[[地方語言]]，舞出一類係「語言」、一類係「本土地方話」嗰語言等級意識。語言學家歡喜使用語言，對佢俚嗰各級變體就話係方言、次方言、口音。但滴子語言學家，特別係方言學家，經常搦「叭呔語」去形容一隻地方話。法國語言學家Henriette Walter話「一隻（羅曼）叭呔語就係一隻特定地區得自早以嗰拉丁語嗰口語，不帶任何價值觀點嗰話，一隻叭呔語就係一隻語言。」<ref name="walter">Henriette Walter，《Le français dans tous les sens》，ISBN 2-22105-254-4</ref>

嘚法語國家（法國、瑞士、比利時同得意大利、加拿大部份），自[[1643年]]以來叭呔語拕用做貶低非[[巴黎]]口音嗰法語同得別嗰[[羅曼語族]]嗰語言，好似[[厄室唐語]]、[[胡郎科-普羅旺舍語]]、[[科西嘉語]]，或更假[[加達郎語]]、[[布羅段語]]。箇隻詞表達出一種覺得箇滴子語言係落後、鄉土、冇文化嗰看法，故係用箇隻詞嗰外地人會拕本地人看做係對佢俚嗰侵犯。法國政治思想家Jean Jaurès就話過「叭呔語就係一隻拕戰敗嗰國家嗰語言」。<ref>[http://rleb07.free.fr/opinions/vecteur.html A new "Common Vector", Robert L.E. Billon]</ref>叭呔語嗰話者可能嘚非貶低、家常嗰語境下用箇隻詞去表示自簡嗰母語。

[[1762年]]，法語學院詞典（dictionnaire de l'Académie française）對叭呔語嗰定義係「鄉下嗰、粗俗嗰，好比農村人、下等人嗰話」。法國嗰長期文化妖魔化政策嗰意圖係為得舞得法國人覺得光[[法語]]係語言，佢俚嗰話都不係。幾十年來大部份語言學家對箇隻政策都表示批判，認為箇係語言歧視嗰表現。好似Henriette Walter話「要曉得叭呔語不光不係法語嗰變種，法語自簡也就係隻功成哩嗰叭呔語。」<ref name="walter"/>

因為叭呔語嗰貶義，故係箇隻詞箇下好少用，一般法國習慣話係地方語言、少數族群語言、小語種等。

===英語國家===
[[加勒比海]]嗰蠻多英語[[白話]]都拕話做係叭呔語（拕寫做patois或patwah），特別係話[[1934年]]以來[[牙買加]]嗰叭呔語。牙買加叭呔語含得住嘚加勒比海地區好幾隻人種嗰語言嗰詞彙，好似[[拉丁語]]、[[西班牙語]]、[[印度語]]、[[葡萄牙語]]、[[印第安語]]、[[英語]]、[[中國話]]、[[日本話]]同得滴子[[非洲]]話。一滴子島民嗰語言哈拕[[阿拉伯語]]、[[希伯來語]]、[[德語]]、[[荷蘭語]]、[[意大利語]]、[[越南話]]等語言影響。[[哥斯達黎加]]嗰[[大西洋]]沿岸，同得別嗰滴子加勒比島嶼好似[[千里達及托巴哥]]跟到[[南美洲]]嗰[[圭亞那]]也話叭呔語。箇滴子叭呔語時常拕看做係英語嗰「雜種化」、「塑料英語」或者俚語，但正確滴子嗰話，牙買加叭呔語係托歸類到呵哩哦囉語，好似加勒比海嗰本地法語變體就拕叫做[[呵哩哦囉語]]。小安的列斯群島嗰法語就係含得滴子南美、非洲詞彙嗰叭呔語。

==參考==
{{reflist}}

[[Category:語言學]]

[[als:Patois]]
[[ca:Patois]]
[[de:Patois (Frankreich)]]
[[en:Patois]]
[[fr:Patois]]
[[gl:Patois]]
[[it:Patois]]
[[he:פטואה]]
[[nl:Patois]]
[[pt:Patoá]]
[[ru:Патуа]]
[[sr:Патоа]]
[[sv:Patois]]
