{{Infobox Buddhist
|名前=慧遠
|生歿年=[[334年]] - [[416年]]
|諡号=
|尊稱=
|出世地=雁門郡樓煩縣
|過身地=廬山東林寺
|畫像=[[Image:Hui Yuan.jpg|280px]]
|説明文=慧遠・『晩笑堂竹荘畫傳』
|宗派=淨土宗
|寺院=上明寺、西林寺、東林寺
|師=釋道安
|弟子=出家：曇邕、曇恆、道昺、法淨、法領；</br>在家：劉遺民、周續之、雷次宗、宗炳等
|著作=《法性論》、《釋三報論》、《大秉大義章》、《大智度論鈔》、《沙門不敬王者論》
}}

'''慧遠'''（[[334年]] - [[416年]]）係[[東晉]]時間住嘚[[廬山]]嗰一隻有名嗰高僧。佢到[[江西]]組織蓮社、弘揚淨土，拕尊為[[淨土宗]]嗰初祖。

==早年生平==
慧遠嗰本籍係[[山西]]嗰雁門樓煩縣，俗姓係賈氏。佢冇出家嗰時間就已經係「博綜六經，尤善老莊」。但一日佢聽得[[東晉]]高僧道安嗰《般若經》嗰講法，陡然大悟，話「儒道九流，皆糠粃可」。佢仰上就同得佢嗰老弟[[慧持]]皈依佛門，削髮為僧。末後佢俚同得道安到中原一帶弘法，逢到許時間中原大亂，道安拕前秦將軍苻丕捉得嘍，𠵹道安就叫慧遠到[[江南]]一帶接得弘揚佛法，哈話「不依國主，則法事難立」。

==入贛弘法==
慧遠一行人來到[[江西]]，拕[[廬山]]嗰山水風景迷到嘍。佢俚尋到江州刺史[[桓玄]]，得到佢嗰資助後，慧遠到公元384年做起[[東林寺]]。同時間，慧遠哈特派佢嗰弟子法淨、法領到[[印度|天竺]]西域取經，而且同住嘚長安嗰鳩摩羅什時常往來書信，探討經義，更假請得僧伽提婆、佛馱跋陀羅箇滴子[[印度]]高僧遊歷江西，到廬山傳法譯經，譯得《阿毘曇心論》四卷、《三法度論》二卷、《修行方便禪經》箇滴子經卷。故係冇幾久，廬山就成為許時間南方[[佛教]]嗰中心。

===白蓮社===
慧遠嗰盛名招來一大批嗰當世名士，像豫章嗰[[雷次宗]]、彭城嗰[[劉遺民]]、建昌嗰[[劉續之]]、南陽嗰宗炳、張詮、張野箇幫子人。公元402年，慧遠同得佢俚組起「白蓮社」，話係有123隻人許多，名士有18隻。故係𠵹[[唐朝]]成型嗰淨土宗又號做「蓮宗」。[[宋朝]]嗰時間，淨土僧人就認定慧遠係本宗嗰始祖，東林寺係總本山。

===佛法理論===
慧遠至大嗰理論成就係佢嗰《沙門不敬王者論》。許時間桓玄係[[長江]]流域嗰霸主，係人都怫佢。桓玄先頭下令甄別寺院、淘汰僧尼，但箇都冇動到慧遠嗰所在，佢話「廬山為道德所居」。

慧遠發表嗰《[[沙門不敬王者論]]》，裡頭話「天地雖以生生為大，而未能令生者不死。王侯雖以存存為功，而未能令存者無患。」「涅槃不變，以化盡為宅，三界流動，以罪苦為場。化盡則因緣永息，流動則受苦無窮。」

慧遠哈覺得佛教同嘚[[儒教]]殊途同歸，佢話「道法之與名教，如來之與周孔，發致雖殊，潛相影響，出處誠異，終期則同。」

公元412年，慧遠接得寫正《萬佛影銘》，哈到廬山刻石立佛影。箇進一步搦佢嗰「形盡神不滅」嗰理論具體化，佢到《萬佛影銘》裡頭話「廓矣大象，理玄無名。體神入化，落影離形。」同時間佢邀得一大埲嗰名僧大儒到廬山參加佢嗰佛會，當世高士[[謝靈運]]幫佢寫得《萬佛影頌》，佢儒生嗰身份也表達出慧遠「佛儒合一」嗰思想。箇篇頌文裡頭話：「夫大慈宏物，因感而接。接物之緣，端緒不一。難以形檢，易以理測。」

==後世評價==
[[唐]]·崔黯話：
{{Cquote|吾聞嶺南之山峻而不秀，嶺北之山秀而不峻，而廬山為山，峻而秀兩有之。五老窺湖，懸泉墜天。粳香藥靈，鳥閑獸善。煙嵐之中，怳有絳節。白鶴使人觀之而不能回眸也。且金陵六代，代促時薄，臣以功危，主以疑慘。潯陽為四方之中，有江山之美。慧遠豈非得計於此而視於時風邪！然鷙者搏膻，襲者拘素，前人不暇自歎者多，則遠師故為賢矣。是山也以遠師更清，遠師也以是山更名。<ref>光緒版《江西通志》，卷一百二十五</ref>}}

[[宋]]·李覯話：
{{Cquote|噫！漢代初傳佛道，西域人得立寺都邑以奉其神。……當是時，謂之何哉？處國之神而已。及東晉、宋氏，其法乃大。蓋慧遠居廬山，名雖為釋，實挾儒術，故宗少文就之考尋文學，周續之通《五經》、《五紼》而事之，雷次宗亦從而明《三禮》、《毛詩》。儒者嘗為弟子，其人得不尊乎。<ref>《李覯集》，卷二十四</ref>}}

==內文註腳==
{{reflist}}

==參考資料==
*《江西通志》，許懷林，江西高校出版社，1993年

[[Category:江西人]]

[[en:Huiyuan (Buddhist)]]
[[fr:Huiyuan]]
[[it:Huìyuan]]
[[ja:慧遠 (東晋)]]
[[pl:Huiyuan]]
[[ru:Хуэйюань]]
[[vi:Huệ Viễn]]
[[zh:慧遠]]
