'''江西嗰貨幣史'''係話[[江西]]有史以來嗰流動貨幣鑄造、使用嗰歷史。

江西到漢代嗰豫章郡之前嗰史料記載少傷嘍。前後拕越、吳、楚管得嗰江西到上古時代應該用嗰係各國嗰貨幣。

==上代==
[[File:半兩錢.jpg|thumb|150px|【半兩錢】]]
[[西漢]]嗰時間，將腳建正嗰[[豫章郡]]開始鑄造本地嗰貨幣。《豫章圖經》話：「南昌山者，昔吳王濞鑄錢之山，時有夜光遙望如火，以為銅之光。」《史記·吳王濞列傳》話：「孝惠、高后時，……吳有豫章銅山，濞則招天下亡命者鑄錢，煮海水為鹽，以故無賦，國用富饒。」

公元前175年，吳王[[劉濞]]到豫章大量鑄造四銖嗰「半兩」錢。《史記·平準書》話：「漢興，接秦之弊，丈夫從軍旅，老弱轉糧饟，作業劇而財匱，自天子不能具鈞駟，而將相或乘牛車，齊民無藏蓋。於是為秦錢重難用，更令民鑄錢。」「至孝文時，莢錢益多，輕，乃更鑄四銖錢，其文為「半兩」，令民縱得自鑄錢。故吳諸侯也，以即山鑄錢，富埒天子，其後卒以叛逆。鄧通，大夫也，以鑄錢財過王者。故吳、鄧氏錢佈天下。」吳王鑄正嗰「半兩」錢拕搦去「佈天下」。《中國古錢關解》介紹話西漢許時間，吳王、[[鄧通]]造嗰錢都係區分得開嗰，佢俚各自有自簡嗰獨特標記。𠵹《江西歷代錢幣》分析到江西境內尋到嗰四銖「半兩」錢，發現佢俚嗰直徑都位到2.2cm到2.5cm之間，重量位到2.2g到3.2克之間。末後箇本書話箇時間嗰江西鑄幣嗰特徵應該係「半兩」嗰「兩」係「一」字兩或不成「人」字兩嗰形制。

==中古==
[[File:開元通寶.jpg|thumb|150px|【開元通寶】]]
[[唐代]]以後，江西嗰貨幣制度拕大幅嗰改動。《舊唐書·食貨上》話：「武德四年七月，廢五銖錢，行開元通寶錢，徑八分，重二銖四絫，積十文重一兩。一千文重六斤四兩。」新制定嗰「一兩十錢」嗰幣制替吥實行八百喇年嗰銖兩幣制，錢上嗰字拕改做「通寶」、「元寶」。

[[唐]]·肅宗乾元年間，江西設立[[信州]]嗰[[玉山]]、[[饒州]]嗰[[永平]]兩隻錢監。[[南唐]]嗰時間，饒州嗰永平監嗰錢幣鑄量達六萬貫，係南唐全國嗰五分之一。箇隻時期嗰江西鑄幣就拕刻製到明顯嗰產地標記，像[[唐]]·會昌年間（841年—846年）做嗰「開元通寶」、乾元年間（758年－760年）做嗰「乾元重寶」嗰後背都刻嘚「洪」字，「洪」代指嗰就係「[[洪州]]」。箇兩批錢輪部汀清、面文深明。「開元通寶」嗰「洪」可以位到上頭、下頭、正手邊、倒手邊同得「洪月紋」。「乾元通寶」箇下單就尋到上「洪」、下「洪」兩款。

==中世==

[[宋]]·開寶八年（975年），南唐拕宋朝滅吥後，永平監接得拕投入使用。開寶年間（968年-976年），永平監嗰年鑄錢量達七萬貫，983年就刻時增產到三十萬貫，末後接得增加到四十萬貫，箇時間江西已經係宋朝嗰鑄錢基地，規模一徑哩拕擴大，產量也一徑哩拕提高。

宋·至道年間（995年—997年），永平監撥一半嗰鑄幣匠到[[安徽]]嗰[[貴池|池州]]，到許裡設置永豐監。999年，接得到[[江州]]設立廣寧監、到福建嗰建州設立豐國監。箇四隻錢監嗰年鑄錢量達135萬貫。元豐年間（1078年-1085年），光永平監就鑄得61萬緡。箇時間，江西嗰地面上嗰錢監有永平監、裕國監、豐餘監同嘚[[鉛山]]、[[贛州]]嗰鑄錢院。

984年，「詔虔、信、饒三州歲市鉛錫為錢，從轉運使張齊賢請也。齊賢初為江南西路轉運副使，訪知饒、信、虔州山谷產銅鐵鉛錫之所，又求前代鑄法，惟饒州永平監用唐開元錢料，堅實可久，由是定取其法，歲鑄五十萬貫，凡用銅八十五萬斤，鉛三十六萬斤，錫十六萬斤。齊賢詣闕面陳其事。詔既下，有言新法增鉛錫多者，齊賢固引唐朝舊法為言，議者不能奪。然唐永平錢法，肉好周郭精妙，齊賢所鑄，雖歲增數倍，而稍為粗惡矣。」

《續資治通鑑》嗰箇段文字話明江西永平監嗰鑄錢程式哈係揸得唐永平錢法舞嗰，做正嗰錢幣肉好、制度精准、合金配比適當。箇時間嗰江西錢，都係緊江西用起，末後流通到別嗰地區，但係北宋嗰時間[[江南]]嗰錢係禁止運到北方嗰。

北宋嗰時間，江西開始發行紙幣「錢引」，故係銅幣嗰鑄量大幅減少，有滴子錢監拕關吥嘍，但饒州、信州兩隻錢監哈係拕留得繼續生產。[[彭威信]]到佢嗰《中國貨幣史》裡頭話：
{{Cquote|每張錢引用六顆印來印制，分三种顏色，這是多色印刷術的開始。第一顆印是敕字，第二是大料例，第三是年限，第四是背印，這四种印都是用黑色。第五是青面，用藍色。第六是紅團，用紅色。六顆印都飾以花紋，例如敕字印上或飾以金雞，或飾以金花，或飾以雙龍，或飾以龍鳳。每界不同。……拿整張錢引來說，最上面是寫明界分，接著是年號（如辛巳紹興三十一年），其次是貼頭五行料例（多是些格言），其次是敕字花紋印，其次是青面花紋印，其次是紅團故事印，其次是年限花紋印（多為花草），再其次是背印，分一貫和五百文兩种，最后是書放額數}}

==近古==

[[元代]]嗰時間，江西用嗰大部份係紙鈔，冇鑄什哩錢，史籍也冇滴子記載。但箇下[[吉安]]尋到哩滴子元朝嗰「至正之寶」嗰伍錢、貳錢伍分、壹錢伍分、壹錢、伍份箇滴子面值嗰權鈔錢，都係抵得正現銀嗰。箇滴子錢嗰後背都刻得「吉」字，故係也叫「吉字錢」。

==近世==

[[明朝]]嗰時間，江西設立寶泉局，前後發行「大中通寶」、「洪武通寶」、「永樂通寶」、「宣德通寶」箇滴子錢幣。1375年，又發行「大明寶鈔」頂替銅幣嗰流通位子。萬後年江西恢復鑄幣，𠵹幾停幾復，一徑到1393年，江西每年嗰鑄幣量達67000喇貫，佔得明朝嗰總數嗰37%強，排到各地之首。明朝嗰江西錢嗰面值，《明史·食貨志五》話：「及平陳友諒，命江西行省置貨泉局，頒大中通寶錢，大小五等錢式。即位，頒『洪武通寶』錢，其制凡五等：曰『當十』、『當五』、『當三』、『當二』、『當一』。『當十』錢重一兩，餘遞降至重一錢止。」

[[清朝]]嗰頭兩百喇年，江西接得沿用古法鑄錢，末後開始到外國買進新式鑄造機器，鑄造銅錢跟銅圓。

監製鑄錢嗰機構——「寶昌局」拕設到[[南昌]]，佢嗰監製工作一徑維持到光緒年間。起頭嗰「順治通寶」嗰後背寫嘚「昌」字、「昌一厘」、漢滿文嗰「寶昌」三類字跡。箇裡頭嗰「昌一厘」錢嗰鑄造到1660年拕停吥嘍，末後又拕批准用兩年湊，1663年拕整體收毀。後頭嗰「康熙通寶」光就漢滿文嗰「寶昌」字一類。晏後嗰「雍正通寶」、「乾隆通寶」、「嘉慶通寶」、「道光通寶」、「咸豐通寶」、「同治通寶」、「光緒通寶」都係揸得「順治通寶」嗰樣式第四式舞嗰（前頭寫年號，後頭寫「滿文寶昌」）。箇滴子錢幣都係黃銅做嗰。

[[1901年]]，設嘚在南昌嗰[[德勝門]]偰家塘嗰寶昌局開始鑄造銅圓，有「光緒元寶」、「大清銅幣」兩款。「光緒元寶」當頭寫得「光緒元寶」四隻字，字嗰上頭刻得「江西省造」，後背雕得江西蛟龍、江西反尾龍箇滴子龍紋樣式。「大清銅幣」當面寫得「大清銅幣」四隻字，中間陰刻得「贛」字。

==近代==

[[中華民國]]建立後，江西到1911年、1912年發行「大漢銅幣」以示紀念。1912年，江西接得發行「江西銅幣」。

末後，江西建立[[中華蘇維埃共和國]]，𠵹也開始獨立嗰貨幣系統。像[[1928年]]，紅軍一上到[[井岡山]，就鑄起「工字銀元」。箇年嗰5月督，[[毛澤東]]、[[朱德]]聽得[[王佐]]嗰話，請來謝火榮、謝阿秋、謝阿五箇滴子人做師傅、創辦起紅軍造幣廠。，廠址拕設到上井村嗰鄒甲貴屋裡。同時間佢俚哈到上井嗰牛路坑、大井嗰鐵坑、茨坪村箇滴子地方設立銀元粗坯車間，仿鑄墨西哥版銀元，材質係銀質或銅鍍銀。箇滴子銀元都拕刻得「工」字，故係叫「工字銀元」。

[[1928年]]嗰冷天，為到躲避第三次圍剿，紅軍造幣廠拕遷到小井嗰金獅面崖洞同到下井嗰桶缸山箇滴子地方。第年1月拕圍剿軍佔領，毀吥嘍。

[[1932年]][[10月]]，湘贛省委決定成立隻造幣廠過，廠址起頭拕設到[[永新]]嗰龍門嗰黃岡，末後拕遷到貓鷹巷、下田、象形嗰天龍山、石橋嗰梅田箇滴子地方。陳玉林、蕭石潔、袁河秋前後擔任廠長。造幣廠嗰造幣工序係：溶銀、翻砂、銼光、稱重、衝壓；仿鑄嗰版別有：大清銀幣、光緒元寶、「袁大頭」、「孫小頭」、「拐杖」箇滴子貨幣。

拕設到[[瑞金]]嗰國家造幣廠係生產刻得「中華蘇維埃」字樣嗰銀幣嗰。佢有兩角、五分、一分嗰面值，重量足、製作精，上頭有雕得[[共產主義]]特色嗰花紋。，

==參考資料==
*龍吉昌、王寶珍，《江西歷代錢幣圖錄》，江西美術出版社，1991年，ISBN 7805800715

[[Category:江西嗰歷史]]
[[Category:江西嗰經濟]]
