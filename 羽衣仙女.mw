'''羽衣仙女'''係[[江西]]嗰神話故事裡頭非常典型嗰一隻傳說人物。

==故事梗概==
佢嗰主人公係一隻飛落人間嗰仙女，佢化身做[[雀仔]]，末後為嘚下水沐浴，就脫吥一身羽衣。箇等一隻男仔子相到，佢嗰心一下子拕迷到嘍，就偷走仙女嗰羽衣。仙女為到搦回[[衣裳]]，就同嘚許隻男仔子成親完婚嘍。之後仙女尋回自簡嗰羽衣，飛還天界。

==贛地流傳==
[[晉]]·干寶嗰《搜神記》係記錄「羽衣仙女」最早嗰文獻資料，佢嗰第十四章裡頭話：
{{Cquote|[[豫章郡|豫章]][[新喻|新喻縣]]男子，見田中有六七女，皆衣毛衣，不知是鳥。匍匐往，得一女所解毛衣，取藏之。即往就諸鳥，諸鳥飛走，一鳥獨不得去。男子娶以為婦，生三女。其母后使女問父，知衣在積稻下，得之，衣而飛去。後復以迎三女，女亦得飛去。}}

箇下，[[新喻]]市內哈有隻湖叫「[[仙女湖]]」，湖舷上有隻毛衣女嗰塑像。

共樣嗰故事也發生嘚[[南昌]]，[[晉]]·《玄中記》、[[宋]]·《豫章職方乘》、[[明]]·《豫章十詠》同到《頤庵集·臨清軒記》都話到嘍仙女嗰傳說。像，1751年（乾隆十六年）刻本嗰《南昌縣志》引用[[宋]]·[[洪芻]]嗰《豫章職方乘》，話：
{{Cquote|[[洗馬池]]在郡城東南隅……嘗有年少見美女七人，脫彩衣岸側，浴於池中，年少戲藏其一。諸女浴畢，就衣化白鶴去。獨失衣女留，隨至年少家，為夫婦，約以三年。還其衣，亦飛去。故又名浴仙池。}}

同屬贛地嗰[[陽新]]（箇下歸嘚[[湖北]]管）也有「羽衣仙女」嗰流傳。《水經註》嗰卷三五《江水》話：「[[陽新|陽新縣]]，故[[豫章|豫章]]之屬縣矣，地多女鳥。」《玄中記》話：「陽新男子於水次得之。遂與共居，生二女，悉衣羽而去。」

==外地嗰相類神話==
汪玢玲到佢嗰《天鵝處女型故事研究概觀》裡頭發現，「羽衣仙女」箇類嗰神話故事到世界頭上都有分佈，像傣人、納西人、朝鮮人等等。佢俚擱擱攏攏分得正五隻類別： 
#創世始祖型
#孔雀公主型
#百鳥衣型
#牛郎織女型
#千羽錦型

==參考資料==
*傅修延，《羽衣仙女與贛文化》，《江西師範大學學報》，2000年03期 
*肖凌猛，《贛文化中的羽衣仙女故事的流變及原因分析》，2008年，《思考與言說》No.5

[[Category:江西嗰神話]]

[[de:Schwanenjungfrau]]
[[en:Swan maiden]]
[[fr:Femme-cygne]]
[[ko:날개옷 설화]]
[[ja:羽衣伝説]]
[[ru:Лебединые девы]]
