'''江西嗰族譜'''係用到記錄[[江西|贛地]]各姓[[人名|宗族]]嗰歷史嗰一類文書。

==概論==
[[宗譜]]嗰起源係遠古時間嗰父系社會傳統。[[中國]]最早嗰族譜係[[周代]]寫正嗰《世本》，佢對[[司馬遷]]嗰史學創作有過脫大嗰幫助。[[戰國]]時間寫正嗰《春秋公子血脈譜》係最早叫「譜」嗰族譜。[[唐朝]]以前嗰家譜大多係官修嗰，話係「不考人才行業，空辨姓名高下」、「有司選舉，必稽譜牒」。一徑到[[宋代]]之後，中國嗰各家氏族開始自簡修譜。私人修譜嗰行為幫得普及「尊祖、敬宗、收族」嗰儒家傳統道德。故係歷朝歷代也鼓勵民間嗰修譜活動，覺得佢「聚其骨肉，以系其身心」。

==歷史==
江西到上古時代都係[[南蠻]]、[[百越]]嗰地盤，到春秋戰國嗰時間拕[[吳國]]、[[楚國]]嗰文化影響，但箇都一徑要等得[[西漢]]時間，[[豫章郡]]拕設立，咁才開始有華夏文化嗰傳播。家族修譜嗰傳統始自兩晉南北朝，<ref>《中華譜牒》，69頁</ref>但許時間都係官方修撰，私人修譜嗰風氣要等到宋朝才確立。

==體例==
江西嗰族譜體式到宋代之後最終定型。[[廬陵]][[歐陽修]]自簡纂修嗰《歐陽氏譜圖》裡頭話：「譜圖之法，斷自可見之世，即為高祖，下至五世玄孫，而別自為世」。<ref>宋·歐陽修《歐陽修全集·譜例》</ref>箇就係話五世做一隻圖，遴到第六世都畫隻新圖過。一隻系圖嗰格式係「凡遠者疏者略之，近者親者詳之……凡諸房子孫，各紀其当紀者，使譜互見，親疏有倫，宜視此例而審求之。」歐陽修嗰族譜體式包括譜序、譜例、世系圖、世系錄、先世考辨箇五大項。箇隻格式嗰確定也係江西嗰族譜文化嗰成熟標誌。

==數目==
江西有大部份嗰族譜都係民間私修嗰，出版量少，保存艱難，加上歷代嗰戰火，特別係[[文革]]時間嗰「破四舊」嗰政治活動，江西有大量嗰族譜都已經散失亡佚。從古到今，江西歷史上攏共編撰過幾多族譜呷都係好難統計嗰。箇下出版嗰《中國家譜綜合目錄》裡頭登錄到嗰江西嗰族譜有556冊箇多，上海圖書館也弆到526冊。[[江西師範大學]]嗰一隻教授哈估計全贛嗰族譜，擱擱攏攏會有40000多冊。

==參考==
{{reflist}}

[[Category:江西嗰文化]]
