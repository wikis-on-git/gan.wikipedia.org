《'''江變紀略'''》係[[明]]末[[江西]]文人[[徐世溥]]寫嗰一本書，佢記錄得許時間，[[清朝]]部隊係啷屠殺[[南昌]]士民嗰。[[南昌大屠殺]]係[[1649年]]正月十九號中晝，由南昌城拕清兵攻破開始嗰。

==內容==
===卷一===
金聲桓，左良玉部將也，本遼陽衛，應襲世職，以邊資歷楊樞輔嗣昌，史督師可法諸營，累升至淮徐總兵官，尋隸左後隊。

初，左既敗績襄樊，退保武昌，力不支，則圖屯兵南都；癸未春，至池州，聞有備而還；久之復至武昌，徘徊楚東。乙酉春，闖賊又日夜東下，左帥恐，不能不徙，欲復趨南京而無名也，患之。時宏光帝立已半載，朝廷昏亂，馬士英、阮大鋮用事，出史可法於揚州，而殺北來崇禎先皇太子，人滋不服。久之都下紛紛言，所殺者乃王駙馬子也，於真太子無與。東南日夜望真太子出而立之。左客胡以寧因獻計，令為太子手詔，趣左帥入□留都者，使客自北來，稱太子有手書血詔付左，左佯受詔，為壇而哭，酒血誓師。內憚江楚督師侍郎袁繼咸在九江，胡以寧舊與袁游，即遣以寧用太子旨給袁侍郎，會師部署三十六總兵，而東以江西屬之金聲桓。

左至，則袁所部呂督師，舊將郝效忠、郭雲鳳，乘袁左舟宴，焚掠九江。左兵即附之。良玉見城中火起，聞報曰：「左兵也。」即其舟中頓足嘔血而死。

左死，軍益亂。其子夢庚，竟劫袁與俱，下至蕪湖，宏光帝已執矣。繼咸隨宏光北，其中軍總兵官都督鄧林奇死之。而左軍三十六將皆降。

英王令左夢庚以父官率諸將入朝。金聲桓不欲往，乃自請願取江西以獻，英王許之，即不遣一滿兵而以江西專委聲桓。聲桓還師南向，與闖部降將王體忠合營西屯九江。

聲桓宣言滿兵旦夕至，馬步二十余萬，日遣牌，諭江西速降即免屠城，一日牌十四五至。巡撫曠昭懼，解印而逃；諸有司紳士民則皆走江城，內外一空。

六月初四日，鄉約遂偕市井諸士類迎金督鎮於九江，初不知有王體忠也。十九日，聲桓至，乃有諸生數十人迎於江干。聲桓戴方巾，被青紗金縷酒線蝴蝶披風，受諸生廷參於舟前。廷參者，初見即跪，跪已起揖乃拜，復起揖再拜而止。聲桓故武人，被輕衫驟受文謁，以唾手得江西，喜殊不自勝，左右顧從者，當如何答禮，且笑且摳引諸生起，口中謙讓喃喃，有所云而無其辭，頰延墜縮如絲。迎者及其從官皆掩口而笑。當時聞者知其無足與矣。恐有伏兵，徘徊久之，乃入城。

體忠忿江城無人迎之，入則與金氏分營而居：城以東者為王城，以西者金城。金所分，當都會喧闐處，官府甲第卒焉。其偏裨弟族又多因得分據華劇，網羅鄉城諸富家，誅鏟未逃諸豪暴略盡，以漸便宜署置有司官屬矣。陰念：「江西迎我，特以清兵聲勢，而我甲仗士馬精強，遜王氏遠甚。」體忠亦不大誅掠，人心漸有王氏，欲計除之，未有以發，會八月二十五日剃髮令至，實其叔號稱十大爺者齎文以來；令下三日，未有應者。聲桓曰：「此王兵為梗也。」明日請體忠計事，即其揖時刺之。

屍出，王兵大擾，攻金氏，燒德勝門，又燒章江門，格鬥三日。諸金各率其精兵巷戰，殺傷略相當。王氏老營兵私計，潰散無歸，且新去無主，即外據州府，勢不能久獨立。聲桓諜知其語，且戰且招降，而以王氏兵屬體忠舊掌軍鼓號筒者旗牌王得仁軍中，所謂「王雜毛」也。江西自是盡為金兵矣。

聲桓以江西據江南上游，西控楚，南通閩越，得江西則東南要害居其大半，而聲桓未費滿州一矢斗糧，孤軍傳檄，取十三府，七十二州縣，數千里地拱手歸之新朝。計大清入塞以來，功未有高於己者。意望旦夕封公王，次亦不失侯耳。收江疏還，乃以副總兵提督江西軍務事，視舊官更貶。得報，氣沮，大非所望也。

是時，明唐王已起福建，改元隆武。以楊廷麟為相，督師取江西，萬元吉為兵部尚書，督師鎮贛州。明年八月，隆武敗於江州。十月，贛州破，兩督師皆死之。諸嘗在閩授官，得脫歸者，往往有隆武及閣部諸札付。然見聲桓方恣殺明人士，諸凡年十五以上及有病者未剃與告反及誣官閩者，輒殺之；非有故而家質中百金以上，輒誣以通明，使有司論殺之，沒其財產；十三郡人人莫必其命。是以游士莫敢言自外歸。

金氏威震閩楚。巡撫李翔鳳死，聲桓益驕，乃大治宮室，以明都司署為帥府，役夫萬餘人，窮高極壯：避暑之室，舂白瓷屑為塵惡壁，倚者如冰；阿閣曲房，層氈為墁，覆以絳繒，履之若綿，嘗病，思食虎，即令環西山，勒三日得虎，而果得虎以脯。諸所為侈縱類是也。乃其胸中恚郁異甚，故滅裂，極意為荒暴如此。

然聲桓為人陰狠，能箝噤不泄，方南顧明微，內恭清盛，欲待四方有起者，因而自立。自李巡撫死，北來有司益多挫之。王得仁亦望為提督總兵而不得，意頗怏怏，又屢受折辱。得仁本起群盜，從闖營，未嘗有堅陣，性獷躁，不能無惡言。或曰：「天下事大定矣，顧君命當侯否耳。富貴自有時，君其忍之。」得仁益憤，則招致方士，起宮觀，煅金銀，以萬金使丹客宗超一開天寶洞，將以立壇，請致物怪，檄罡雷，役使丁甲神將，為百勝天符軍法。所居，故宜春管理王府也，深八九重，畜伶優，教歌兒數十人。私居時時戴明制便衣冠，於最後堂張飲，數令伶人演郭子儀、韓世忠故事。由是金、王兩家怨辭稍稍聞於外。

自贛州未破也，萬督師嘗遣間使密誘聲桓使反。萬從武陵楊樞輔西征時，嘗與聲桓相識於左營故也。聲桓得書不報。間使去，乃遣人捕萬仆箐華，械繫於庭；夜深，解其縛，與善飲食，勞苦問督師起居，殷勤甚厚；未明而縱之。萬死後，箐華亦間泄其語。

諸歸客閉匿既久，慮人操其蹤跡，聞已確有間，往往各緣所知，私覿兩人，其始本圖聊免禍耳。諸栗競喜事者，乃妄意立功名，輒時時微言楊萬未死，隆武尚在也；反餂知兩家怨不得封意，則間自露其關防札印，乃言：「隆武屢有手詔，許公能以江西歸明者，即舉江西封公，亦嘗達一二乎？」

未幾，江城人士走諸金門下者，受意為聲桓立生祠。祠成塑像，而請其冠服之式。聲桓令塑為華陽巾而羽衣。舁像入祠，觀者強手齚舌。而聲桓者益意得。初聲桓本故以此探明虛實，而歸客亦因極口詭聲桓，言明復大聚，且阿意調「先授侯印，令公舉江西，待收京，且分天下而王之。」聲桓日聞此言，況陰與萬督師前語相應，不能不喜且信。而說者久久亦真自以為中興果可指期待也。

後巡撫章於天至，遇諸將益倨，日從諸將索珍寶奇貨，呼聲桓曰「金副總」，得仁曰「王把總」。先此兩人在外，固已自稱「都督」「副總」，以自文於偏裨矣，至是，其部伍亦駭。

一日，章巡撫宴布政司。堂鋪旃，席地各取銀管吸煙，已遞火，不及諸將，解腰刀割炙蹄，又獨與文官飲食。自聲桓而下，皆坐旃外。酒半，嘻笑顧視曰：「王得仁，汝欲反耶？」是日得仁歸，大愧而憤甚。聲桓亦無色，俯首鞭還帥府。

七月，得仁提兵如建昌，章於天差官票追其餉三十萬，得仁大怒，捶案大呼曰：「我王流賊也！大明崇禎皇帝為我逼死，汝不知耶！語汝官，無餉可得，杠則有之！」聲如嘶吼，目睛皆出，敲其差官三十杠曰：「寄章於天，此三十萬餉銀也！」聲桓聞之，謂其客曰：「王家兒急矣！所遣請印陳大生等數輩皆不還，奈何？」

丹客宗超一弟子黎士廣者，亦輕𢛽喜事，舊與左右往來，其鄰胡叟有門人官隆武者，黎從買札付為官，即因為轉賣，以營致喜事少年；又雅游於金客黃人龍之門，即因人龍自薦於聲桓曰：「若輩非能得之，明兵雖大聚，獨我知隆武主所在耳。公誠無愛厚費，資我以往，可期而至也。」聲桓曰：「顧汝歸，如何而酬汝，且功名本共之。」居有間，黎生及胡爾音夜袖兩印入帥府，一為鎮江侯，一為維新伯，篆皆柳葉文；又玉印一，上刻文小篆曰：「精忠報國，」玉亦美甚；曰：「此上所私賜也。」聲桓喜甚，日掛腕間。八月，得仁歸自建昌，聲桓舉印畀之，且揚腕笑，示其□□。得仁曰：「可矣！」聲桓曰：「待趙旗鼓歸而議之。我聞烏金王為何騰蛟所敗，已使趙旗鼓往賀且覘何得擒王否也。」趙旗鼓還，盛言烏金不過小失利，今且大破明兵於寶慶，會胡以寧亦死（以寧為人有口，敢主斷。陳大生、黎士廣等雖入幕，特伺候附會意指耳。先所泄王氏演韓郭諸克捷戲及使人請祠像服式，皆以寧啟之也）。

以寧死，諸客並狐疑相伏，二人以故按不發。已而巡按董學成亦覺金、王謀反有端，屢揚言欲奏聞，而索得仁歌兒；得仁恐與之歌兒，則居家狀泄有驗，堅不肯與。於天又從索金玉杯、水犀、膃肭臍；得仁實無海物，益滋其怒，日夜諸匠為旗幟、煉火器、制鞍甲。戊子正月既望，章於天率內丁數十騎忽如瑞州捕掠諸豪富，索錢財，無狀甚。或謂得仁：「此恐非為索財賄也。前有滿兵數十騎，不知所往，恐其伏瑞州，待撫按定議而發。脫有尺一詔，出不意，公等且見擒。」得仁益急。

正月晦萬壽節。二十六日壬戌，官將夜習儀於上蘭寺，得仁伏軍甲而往，上甬道，努喙睨聲桓曰：「如何？」聲桓搖首。是夕未發，習拜如儀，文武官各罷散。得仁歸，盡夜部勒全營，然未得聲桓指。癸亥五鼓，謁聲桓，聲桓不出，使其子出見之。得仁自未將兵時，業父事聲桓矣。及其子出，厲聲調曰：「大哥響馬，既出身從流賊，得伯不能作，即死；汝爹已侯，當死，今日不出為侯，亦死」。聲桓心薄侯不欲，又事急，度不能再遣人邀易爵於明。其子入報，乃曰：「為侯不為侯，皆死；然則為公耳。」聲桓許之，曰：「可！爹為公，□為侯！」遂反。

天明，七門不開，絞殺董巡按於帥府西，絞殺湖西成守道於帥府南，盡捕殺司道府縣官諸兵，民戴蒲帽者輒射之。自是城中委棄纓笠，積道旁如山。

得仁遣人邀擒章於天於江中。聲桓使人迎宏光閣臣姜曰廣於浠湖裡，第以其門生故里多人任南北者皆有，故迎與共事，資號召也。出告示安民，稱隆武四年；金聲桓稱豫國公；王得仁稱建武侯；吏部侍郎東閣大學士姜曰廣稱太子太保、吏部尚書、兼兵部尚書、中極殿大學士三銜；皆兼吏兵部尚書，皆稱賜尚方劍，便宜行事；大略謂「勞苦功高，不惟無寸功之見錄，反受有司之百凌，血氣難平，不得已效命原主。」云云。

於是以聲桓中軍官宋奎光為左軍都督府都督僉事；聲桓所委守道黃人龍為總督川，陝、山東、山西、河南五省兵部侍郎；聲桓初入江西時觀變前鋒劉一鵬為漢城侯；胡以寧前死，使其十二歲子為進賢伯；諸金皆為都督；得仁婦弟黃天雷為兵部侍郎錦衣衛同知；金幕書記吳尊周為巡按江西監察御史；王幕書記陳芳為巡撫江西僉都御史。司道撫院各屬堂佐，皆其幕客也。

時服色變易已久，倉猝求冠帶不能具，盡取之優伶箱中。一時官府皆紗帽、皂靴、白楊緋、藍元青盤領衫袍、鶴雁雉翟獅虎白澤補服、金銀犀玉各花帶、素帶傘、飄檐轎，唱道威儀如他日。鄉民扶攜擁街巷，艷觀嘖嘖，惟視其翅間前後皆禿無鬢，以此征異。

內外寮署遍布私人，而諸客首言明事者錄並不及，惟陳大生、黎士廣、林亮數人得部曹而已。其有真宦閩歸而不願者，聲桓則又坐以觀望，矯詔加銜，勒令為官。欲因劫聚義旅，觀其強弱。諸客既失望，亦各稱目銜級，出所藏隆武閣部督府札付散賣頒給。欲羅萃山澤以自樹，常別為一軍。由是職方監紀，交錯於道矣。然時得大書姓名，往來交謁而已。非是豫國建武府售者，諸將亦不為禮，不能把權射金錢。

黃天雷者，妹有殊色，得仁為之心死，而王體忠亦欲之，故構體忠於聲桓，殺之而奪其軍，以納其妹，於得仁慫恿也。天雷妹以不良死，已而追憐悔之，乃厚遇天雷。凡事咨而行，故營中諸客皆關黃舅爺。黃年少，亦能折節奔走，求官者皆就黃錦衣侍郎，以歸建武；建武之門幾傾。豫國金聲桓性素忌，見王氏日盛，由此內惡王氏。而得仁見諸客賣官聚眾，亦惡其分利撓權，即又嫉諸說客義師。

得仁巡城，忽取襆頭。蓋其平日所見優伶演扮古公侯、丞相，冠皆襆頭雲耳，無紗帽者。不知明制，襆頭公服也，朝參公座，凡公事自府部至丞簿皆得戴之。既取至，於是其城巡也，紗帽而出，襆頭而還，展角又偏，頭匡寬過額。見者皆匿笑不禁。諸客傳相嘩噱，又引舊制府部不同銜，竊議「王侯舅侍郎即不當錦衣，錦衣即不當侍郎。」此兩語流聞，則王、黃益怒。姜冢輔亦惡其非制科而皆自居以進士官也，出示詬之。公侯逐客之意遂決。

當此之時，金、王兩門下乃有一侯、一伯、一巡撫、三侍郎、兩御史、二十余都督，而諸自稱隆武郎中員外監紀者，自陳大生等，皆囊頭箱脛。輕者榜掠笞撻，臀無完膚，蓬頭垢面，跛出國門而去。

旬日之間，公侯義客分為三旅，所遣迎隆武駕丁時遇輩，趑趄道中莫前，實不知所在，或曰邵武，或曰安遠，並支吾不驗。兩人亦覺其詐，然事已舉。□聞南來人言隆武已死，明諸臣復擁立桂王於廣東也，改元永曆，即為隆武禪詔進諸官秩，有差告示文移更署永曆二年。然聲桓意終疑；又謀求益王子立為世子以監國。諸事隆武而嘗為魯王官者，因亦各謀尋迎魯王而戴之。紳有識者，見國中舉動如此，各各引歸，轉相告戒勿出。

東路義旅督師侍郎揭重熙，詹事傅鼎銓到城，一日，並引兵還。城中獨姜太保在位陪金公王侯調劑兵食而已。

永曆二年之前一日二月庚午，建武侯西征九江，胡以寧從兄胡澹詣軍門說曰：「君侯擁精騎數十萬指麾，顧盼反清為明，冠帶之倫，歡呼動地，今聞所在，莫不結氂刺網以待。以下九江，奚啻拉朽？若能乘破竹之勢，以清兵旗號服色順流而下，揚言章撫院請救者，江南必開門納君，其將吏文武可以立擒。遂更旗幟，播年號，祭告陵寢，騰檄山東，中原必聞風響應，大河南北，西及山陝，其誰得而為清有也？」得仁吒其言。到九江，不移時而破之。珍其鹵獲，自部送還。金亦忌王。

北伐時數遣使歸以澹謀贊聲桓，坐客皆曰：「此上策也。若西取武漢，連衡鄖襄，與湖南何氏鼎足相投，此為中策。萬一不然，攻城破邑，所過不留，重為流寇，此出下策。雖然，

審能如是，竟亦不失中策。待永曆帥六師，堂堂正正而後北伐，清兵猝至，嬰城自守，則無策也。」聲桓顧人龍曰：「策如是，宜何從？」奎光曰：「從上策未晚也。」人龍曰：「三策皆非也。不聞寧王之事乎？贛州高氏在彼。」聲桓愕然問故。人龍曰：「昔者明有寧王，名曰宸濠，反於江西，以不備贛州，故為贛州巡撫王守仁所擒也。」聲桓心動，立議伐贛，然忌王氏專制，會城協與偕往。

三月丙辰，乃出師。騎步舳艫，旌旗輜重，水、陸亙三日不斷。使使先齎冊印封高進庫，諭以利害；進庫初無意斗，及見書，大怒曰：「金皇帝耶？安敢侯吾！且永曆安在？」使者不能答。遂勒兵出戰。聲桓使副將白朝佐沖之，曰：「戰酣來助。」朝佐者，本鐵嶺驍將，為聲桓刺王體忠者也；前破建昌，得金銀五十萬，聲桓出師時索之，朝佐不與，日久盡矣。及與高氏戰，追奔數十里，徑至城下，高師窘甚。白戰亦倦，使人視太軍尚去二十里，朝佐怒曰：「此為彼五十萬，欲致我死地也。」收軍歸南昌，削髮為僧。高得復入城守。金王全軍相持七十余日。

會城空虛，陳芳、吳尊周等徒取其官，兵民獨倚宋奎光、黃天雷為重。四月二十八日，九江破。報至城下，內外皆走。車一輛，舟一渡，索雇值數金，如乙酉初，雖斬之不能禁。

===卷二===
五月初七日辛未，七百騎至石頭口，傳為鮑瑞王兵，又曰九江裨將吳高敗兵。及見其紅纓白帳，始議築城。明日，西岸哭聲震野，鐵騎滿西山矣。大隊從東路走南昌，而以偏師先從麥源青嵐諸道搜西山而後出，故未下營，已血刃數十里。

癸酉，聲桓兄金成功納降，許為內應，奎光聞，殺之。是夜，盡撤城外屋廬，不及撤者焚之，火光燭天。王營裨將貢鰲以其軍叛，斬關竟出。而黃天雷未之知也。

報至贛州，聲桓大恐，虞高兵尾之，故秘不傳，從容撤還。十五日，前隊至生米，聞清兵有十余騎放掠，其將以為易與，使數十人趨之爭利，踹冷口橋，橋板朽斷，溺死十餘人。訛驚傳為清兵所敗。後舟即揚帆還。

十九日，金王大隊乃至，與清兵接戰於北沙，敗之，獲其大炮三。聲桓與姜冢輔盛服祓而迎之，罩以丹帛，鼓吹舁至德勝門郛中。聲桓有驕色，遂勒兵入城。獨郭天才以為不可，而屯營西岸。

大兵射書城中，以布丈二，瓜子斗，與之為隱，城中莫能解者。聲桓、得仁亦射書招大兵降。或曰：「未大捷，而說人降，聽乎？」

六月三日，得仁悉其精兵攻清壘，兵未集，清兵橫出遮之，大敗於七里街。

清兵雖勝，而素畏王勇名，甚慮其襲之軍中，時時夜驚曰：「王雜毛來也！」得仁生而腮二毛，故「雜毛」之稱聞於南北。越十余日，竟城守莫敢出。

大將軍固山額真譚泰乃行營掘濠溝，築土城，東自王家渡，屬灌城，西自雞籠山及生米。盡驅所擄丁壯老弱掘濠負土，婦女老丑者亦荷畚鍤。為濠率深二丈，余廣如之。遠近伐山木，拆屋取其棟枋梁楣，大柯長干作排柵以為溝緣。又掘冢墓，斫棺傾屍，及未葬者悉梟之，取其匡廓牆た以為濠。溽暑督工不停晷，上曝旁蒸，死者無慮十余萬，死即棄屍溝中，臭聞數十里，蠅鳥日盤飛蔽天。又役俘擄為浮溝於章江，以凌風濤，自東及西，廣袤七里，上起文家坊，下至楊子洲，凡為三橋。章江故深險，而所造三橋，上直磯，中當迥■，下當湍駛，皆沒水置石，下樁為基，度及沙面且丈余之土，乃更累木疊石。疊至與水面平，而後ㄌ船墁板，加土重棧為橋。死者又數十萬。會天旱水涸，功亦竟就。

蓋天啟時，有廣信周生者，善布施，貧福利，嘗與宗室議論謀造浮橋於章江，時人皆以為狂，咨之碩師老匠，以為雖費百億萬金無益也。而大兵為輒成之。附郭東西周迥數十裡間，田禾、山木、盧舍、邱墓，一望殆盡矣。

其留築土城在營丁壯，率日與糜一飧，半溱水，莫能名其為溝池、井泉何等也。薪芻無遠近，辰出申還，疲病死者十七八。婦女各旗分取之，同營者迭嬲無晝夜。三伏溽炎，或旬月不得一盥拭。除所殺及道死、水死、自經死，而在營者亦十余萬，所食牛豕皆沸湯微集而已。飽食濕臥，自願在營而死者，亦十七八。而先至之兵已各私載鹵獲連軻而下，所掠男女一併斤賣。其初有不願死者，望城破或勝，庶幾生還；至是知見掠轉賣，長與鄉里辭也，莫不悲號動天，奮身決赴。浮屍蔽江，天為厲霾。

而自昌邑吳城下至儀揚，舢艫貨物，灧湛千余里。於是河淮南北驍悍亡命之徒，莫不忻健，願死江西而厲饜焉。非從固山額真來而繼至從軍括掠滿志願者，莫能數。

固山額真營蒲子塘，距永和門六七里，築高台於永和門東二里，高十余丈。登台望城中，市貿往來，獨行偶語，一一盡見。獨留惠民門濠側數十丈不圍，縱其出入，亦藉以俘掠。

城中情狀：吳尊周托請廣兵而去，諸將先後各托請援去。敦天才屯西岸，五戰三勝，見城中無出戰意，亦撤營去，所遣購米，運硝黃、芻油先後數百艘，見為大兵橫江夾岸追擊，六月二十一日西燒生米，東燒河泊所，明日燒市氵義，七月初六日燒黃土墩，八月初十日洗松湖，水遮陸藏，無一人還報者。

而得仁方娶武都司女為繼室，錦綺金寶，筐篚萬千，以為聘幣。親迎之日，綉旆帷燈，香燎歷亂，鼓樂前後，導從溢街巷。城外高台望見，大怪其繽紛暇豫異常，但妄意以為飭降，竟莫擬及建武侯娶婦也。笙吹方喧，忽大聲震天，火光數十道，擁黑雲大如車輪，飛墮城中。哄曰：「城奔！」舉國狂走，相蹈藉赴池井死者無算。是時也，頃刻幾潰，已而寂然。歌鼓復作，眾乃稍定。晡時得鉛彈於澹臺祠東，秤之其重八斤，蓋城外炮核，先時大若車轂之雲者也。

自建武新婚炮驚，酒荒日甚，城中兵相率醵，縱歌舞，窮夜累日。聲桓面色如土，恨而已。諸將裨稟問，百不一應，惟日責姜太保，令其遣客間道出城，號召四鄉起義。殷國楨請行，胡澹書入曰：「國中擁百萬精兵，不能出寸步，日夜荒宴，而眼穿外援。澹非辭難者，故敢與相國訣。自金氏入城，富良，誅鋤貞烈幾盡；劉天駟家鈔，西山解體；胡奇偉擒至，李翔鳳欲釋而金卒斬之，庾嶺以南腐心；郭應銓兄弟不返，吉安恨之到今；支解曾亨應父子，臨汝莫不咬齒。王氏楊萬同時起事者，宿怨畏遍四維矣。且公以附金王而起者為義乎，不附金王者義乎？天下方亂，雄鷙並起，強者自立，弱者因人。夫戴舊主，稱宗國，此固忠義士所極願望，而亦能者風動之資也。今之確乎巋然不與畔援為伍者，獨陳九思孤軍五年百戰，即今兩家歸正，彼前一收祁門，旋還師候駕，卒未嘗通聘幣介尺素於二氏也。其受命隆武者，揭司馬，傅詹事，前入國門，已厭見其所為而去。自余不過群盜假義名以行。盜之魁傑若蔡全才，鄧參三輩，前已為金氏盪滅。餘眾聞大兵至各先散保妻子。金之心腹獨張起祚起幕客守郡，宜圖得當以報。而瑞州闌僻，不能有所為。鄧雲龍以五千歲議，深召烏合崎嶇武寧溪谷間，望屋掠煙，實群盜耳，以當北兵如振落，雖萬眾何益？且即令義士如雲，見前者摧折，■辱如此，稍有志識，莫不飲恨祝亡！今假徒年號種怨自恣在前，上無真主而欲使氣節之士為金王出死力，其誰聽之！相國孤城瓦注，一葉閉目，不見泰山，豈知重之外，所在白骨如邱！陵環南新，附郭百里，村煙斷滅，人之不存，兵於有何！相國無庸談義兵為也！」姜讀竟，默然良久曰：「吾悔不用某言。」豫國來訊起義若何，但日與為期，言待援兵至集而已。

城中斗米漸至售一金，宋奎光憂之，以死勸背城一戰，欲獨將其家丁開門以赴清營死之，終不能得，念諸將人人異趣，不足與謀，獨庶幾神道可以威眾。而德勝門中關王廟向有酬賽神羊、神馬：羊能怪，最聞；馬朝自出就水草，夕還廟，調馴殊畜而未嘗有試鞍勒者。奎光一日早起，使備香醴，疾趨德勝門，揚言曰：「夜者關帝見夢，賜吾馬以破敵，今趣往領。」遂入廟握馬□，不鞍而馳之。三十六營兵將七門四民皆驚，願聽約束，從宋都督出戰。而金王終欲待外援夾擊，奎光計復不行。

城中斗米至六金，有狂僧大言於行，雲能解圍破敵，自言其名曰摩訶般若。聲桓欲驗其術，乃請以米五升試散兵民，自辰至酉，闔城沾足，由是駭服，共願推拜以為國師。自豫國建武而下，至廝養佣丐，無不傾心頂禮者。令文武兵民皆蔬水齋戒，而摩訶般若飲酒食肉自如。每日闔城手香，隨國師環繞七門各衢市，誦摩訶般若三匝。期以每夜出城破敵，令軍士無持寸刃，獨用葦炬數千百竿縛之，人持一炬，四端，豫國建武親挾竹批，率師縱馬，大呼沖陣，即破矣。得仁覺其詐，然聲桓猶惑之。人龍乃稱病佯狂，聲桓為求救於國師，摩訶般若曰：「咦！吾已知之，彼私飲御婦，天帝罰令爾我行帝救之。」遂偕往之，人龍故狂言如初。豫國戒左右縛之，具刑考鞫，摩訶般若曰：「我北來巡按江西御史也，入為間，今何言！」遂磔之。是日並殺章於天，解太保印。更以文武兵餉內外軍事盡聽全鳴時指麾。全鳴時為都督，內外軍務吏、兵戶部三尚書、太子太師，賜尚方劍便宜行事。

城中升米二金矣。固山額真聞之，知其窮也，以米二石使人呼於城下，縋而饋之。豫國報以冬筍百斤，金橘一石。固山亦笈稱其能答。至是百姓皆呼願出城從公侯一捨命決戰。聲桓得仁終望外糧來繼。

城中薪亦盡，拆屋以炊，自荒靜漸至衢弄，漸至官廨寺寮。啟視官倉，米發者十已空七。或曰：「此摩訶般若術所銷攝。」或曰：「摩訶般若本無術，時感神鳥之事，僥倖取，不皆富貴；妖由人興，物或憑之，彼亦不知所以能然，數盡而敗。」或曰：「實為間，小有術，但能鬼物為耗耳。」

而各營宿富裨伍私亦盡，城中米至六百金一石。有反捷重戶桄數千金而死者。禽畜草根木實悉盡，遂殺人而食，東北一偶，拆屋最先，廢宅往往生雀麥，飢人將以食。得仁猶稱瑞曰：「此天貽我也。」國中非十五成群不敢行，交衢直巷先有了者，以隱為號，曰「雄雞也，」即男；「伏雌也，」即婦；曰：「有翅，」即帶刀者；曰：「無翅，」即無器；曰「有尾」者，即群行；曰「無尾，」即獨行者。聞無「翅」與「尾」者，即共出擒而殺之。其始獨兵食老弱及病者，漸乃擇人而食。民剝鼓皮韚筒之屬既盡，亦復群聚掠兵為糧。後更不擇人而食，至父子夫婦相啖矣。日望外援外餉濟師，且曰春水漲必退，訖至全城為醯。城破後，廨宇存者，人脂薰尚充刃雲。

譚固山知轉餉路絕，因得以從容西南逐張啟昌，西北降鄧雲龍，而殺五千人；北剿余應桂吳江於都昌，東收湖盜塗麒，西破丁家塘，土砦余什伯，為聚未成者；林亮殷國楨輩次第擒散。

胡澹憤國中所為不中，以為兩人不足惜，而徒沮中原之氣，病膈噎死。其二子亦為大兵擒斬。百姓轉復歸輸糧販鬻，為大兵耳目。幾月以後，牛酒蔬菜日至安坐而收其斃。然王氏火器悍精且多，清兵攻城，亦數為所困。全鳴時蒞事，眾志一新。全亦能軍善守，故前後相持至八月閱。

副將楊國柱私降江南，運紅夷大炮至。己丑正月十九日，盡日力攻，聲聞百余里，山谷皆震。亭午，城始破。金聲桓衣其銀甲寶鋌赴帥府荷池死。王得仁突圍至德勝門，兵塞不能前，三出三入，擊殺數百人，被執，支解。宋奎光城破後，二日得之於城西空舍，擒見固山，諭之降，不屈，乃殺之。陳芳、黃人龍，皆死亂兵中。余諸將不知死狀者，大率皆為人所食也。

聲桓病思食虎時，使人問死生於八角廟漢將軍番君梅釒之神，神曰：「死存浮漚，」應在驗於荷池。得仁突圍出入，遭之者無不殊死，與譚固山馬首再相值，而不識其為大將軍，豈非天哉？姜舊輔儒衣冠，死於偰家池。余兵以次降走矣。

此江右一時公侯將相之梗概也。人臣非甚頑薄，無不望其國中興者；顧知其可為而為之，與不知其不可為而為者，才與識異。要以武侯文山之誠，兼汾陽臨淮之福，盡瘁以事，生死置之度外，猶懼不濟；今輕俠不本正義，苟且趨功名，不顧以億萬僥倖，且冀後世可欺，謂如陸賈之調和將相，齊名平勃，欲格天得乎？古受降招叛者，皆垂成或半，而特借之以為全力，若漢高英布周殷之事是也。今江右之難，以金叛始，亦以金叛終，彼訁訁無論。乃宿稱老成沉毅者，不思身不躡半壘一城，無尺寸以制人，死命不免，亦借游諸區區，欲仗掉舌之功，使畜頭人鳴，庶他方尤而效之，成其瓦解；卒之以叛易叛，於事無濟而身名俱滅。雖事濟名遂，然後世猶不免以排闔之徒同類而稱之也。君子哀之。

初姜舊輔之出也，道過江上，使人邀漢儒裔俱出，辭曰：「某三年不入國門，久無本朝冠服，今慚見長者，何言入郭！」後數屬人來邀，曰：「必致之。」乃入城，謁之於故第，相見慰藉，娓娓道故，敘一事不可斷如曩時。日午，客飢，風且起，欲西還，因起辭去。姜曰：「止！請兄來，固欲有報也。」即謬曰：「適倉卒待更端久，乃忘正語。」曰：「何語？」曰：「兩言耳：國家中興之喜忘賀，師相再造之功忘謝也！」立曰：「是何言！是何言！吾所謂當其時則無賤母以子貴舁而作太上皇者也。於今為之，當若何！」因復坐，請問曰：「明之所以失天下，非左與闖耶？金則左孽，王乃闖殺投，公與侯安所授之哉？十日之間，年號兩易，名雖歸明，實叛清耳。今擅除爵，恣殺人，管利權，大更張如此！若明有主，不待命如此，是僭也。若其無隆武永曆而如此為之，是偽也。僭、偽二者，春秋之所不許，相國縱與同事無後釁，後世論史謂姜公何如人？且兩家與諸客一以封拜，一以陶明，彼此互相愚以成其變。而究也，實為兩人所用。年號甫更，門跡已掃，今且內相猜忌，公能親於建武之與豫國乎？能則攬其兵柄，退稱舊輔，縞素待罪，以告天下，令其慚而聽我，竭心力為之。不濟則死，不能則引身而退，歸耕田野可耳！」言畢辭去。姜舊輔後竟不能克如其言，以致身雖死而名不彰，可慨也夫！


[[Category:江西嗰文學]]
