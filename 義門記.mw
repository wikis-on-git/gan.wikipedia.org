《'''義門記'''》係北宋兵部尚書[[胡旦]]到1002年，為到旌表[[江州]]嗰太平常樂里嗰[[陳氏]]一家寫嗰。佢嗰全文係：

易曰：立天之道，曰陰與陽；立地之道，曰柔與剛；立人之道，曰仁與義。陰陽運化，天之全功也；剛柔成形，地之全德也；仁義厲教，人之全行也。故古之聖王，則乎天，法乎地，理乎人。堯舜帥天下以仁，湯武帥天下以義。義也者，仁之基、行之本也。所以敦九族、協萬邦、厚人倫、美風俗者也。周德方盛，文王化行，關雎樂而不淫，螽斯仁而不姤，子孫眾多，流於歌詠。其詩曰：「螽斯羽詵詵兮，宜爾子孫振振兮。」內崇親戚，外樹聲教。聲教所被，由家而國。其詩曰：「刑於寡妻，至於兄弟，以御於家邦。」然戰國亡親，秦廢諸子，漢滅親王，魏則聚鄴以終亡，晉則分藩以篡弒，迨夫隋唐失綱，皆無足尚我太宗聖德隆盛，人民親睦。

匡盧崔巍，號為南障。山高水澄，秀甲他郡。鍾英陳氏，代生偉人，累世同居，歷朝旌表。孝弟藹於家門，義聲彰於邦國。按其宗譜：自漢太邱實公曆晉太子洗馬；逵公十四世為宜都王叔明；叔明五世孫兼舉唐玄宗朝進士，為右補闕，贈秘書少監；兼子京進士及第，官至給事中，集賢院學士，乏裔，子以從子褒為嗣，仕鹽官；褒子灌，為高安縣尉；灌子鑲，避難於泉州；生伯宣，隱居盧山，注司馬遷史記行於世，屢徵不出，就拜左侍郎；其孫旺，從徙居德安縣太平鄉長樂里；旺生機，機生感，感生蘭，蘭生青。青生六子<ref>伉、侍、仲、俛、偉、伸</ref>，六子生十九<ref>伉五子，侍無子，仲三子，俛三子，偉五子，伸三子</ref>，十九生三十<ref>伉五子生十一子，仲三子生六子，俛三子生五子，偉五子生八子，伸三子生六子，凡三十六</ref>，自是家益昌，族益盛矣。

仲之子崇，乃立家法垂示將來。故自序云：我家襲祕監之累功，承著作之遺訓，代傳孝弟，業繼典墳。由是子孫益多，上下和睦。然雲礽既遠愚不同，苟無敦睦之方，慮乖孝友之訓。今繩之以規矩，則序之以尊卑之分。推功任能，懲惡勸善，下令子孫世守家規，永敦和睦。於是立主事以專家政，置庫司以掌家財，立莊長以督租賦，勘司以序男女，家塾以教童稚，道院以業焚修，巫祝以備禱祈，醫師以供藥石，匠作以資器用，闢書院以待學者，構廨宇以奉公門，其餘酒漿鹽米之儲、衣履笄箱之用、三時飲食之節、四時晏會之期、長幼出入之儀、晨昏定省之禮、婚姻弔喪、送往迎來、凡諸纖悉莫不周詳。然而贓獲不入其門，鷹犬不為其玩，天文圖識之學弗精，縱橫詭譎之謀弗尚，商賈營販之利弗習，娼優賭博之徒弗近，室無私財，廚無別饌，子弟知教，內外如一。於時，崇為江州長史，檢校散騎常侍，兼御史大夫，賜紫金魚袋。

宗法之行，始於唐昭宗大順元年庚戍（公元[[890年]]）也，至袞為江州參軍，試太常寺丞，奉禮部郎，直至南唐李昪旌表孝弟，標揭門閭。於是陳氏特立義門，義門之立，始於李昪丁酉（公元[[937年]]）也。昪卒煜立<ref>昪卒璟立，璟故煜立。</ref>，又蠲其沿徵科役。開寶末（公元[[975年]]），太平興國七年（公元[[982年]]），右補闕直史館張齊賢為轉運使，奏言「陳氏屢世義門，全家孝行，在煜時尚蒙蠲卹，於聖朝豈令徵收？宜免本戶沿徵雜派，庶彰大化。」上可其奏。淳化初，殿中丞相唐戩理江州事，又奏「陳氏一宗骨肉千口，近年乏食，飢貧難濟，請每春貸粟二千石以贍之，【俟豐年還官】」 。 【詔可】。至道中（公元[[995年]]-[[997年]]），太宗遣內侍裴愈齎御書散三吳名山寺觀，德義之家皆賜一本，陳氏所得凡三十三卷，藏於家。愈复上《陳氏家法》二篇，太宗曰：「天下有此人家，真良家也！」敕愈送史館繕寫，賜王公各一本，使知義門傳家之法。愈遂言：陳氏每歲租米四千斛，距江州二百餘里，舟車不通，常告二千斛腳值。若就德安倉輸納，以充軍馬驛料，則天恩加惠義門者厚矣。太宗許之。

袞立義門坊；昉主家三十五年；崇為長吏；勳為蒲圻令；玫為德化令；禮為吉安令；袞為司戶參軍；昉為太僕少卿；恭為洪都掌書院；密知武陽事；皆為衣冠之俊者也。秩為都知兵馬使；讓為衙前兵馬使；繆、渥、藹為節度押衙使；郜為蒙義軍都頭使；輝為討擘副使；涼為教練使；皆為官職之選者也。若昭、若昱、若琛、若傳、若遜、若儼、若度、若漸、若永、若續、延年並登進士第；而喬省象誥策碧岳位諗延芝俱擅詞場，皆為文學之英才也。斯乃五世而昌，八世而大，非獨田完之興齊，實乃陳氏之永世也。

夫天地一氣也，萬民一姓也，政教一體也。若清若濁者，為善為惡者，好仁好義者，固有不同。余觀陳氏之宗，清而純，善而和，義而正；才者不矜，技者不炫，清純者也；富而不驕，貧而不怨，善和者也；有勇不犯，有剛不折，義正者也。吾以為士大夫之族，未有若陳宗者也。謂其敦堯舜之道，循湯武之法，受文王之化，承召公之訓歟！不然，何其義之若是哉！天兵討江州也，陳氏昆弟七人，皆在圍中。及城破，軍民殺傷者殆盡，而七人異處同歸，一無所傷，義之感也。至道以來，仍歲饑荒，陳氏舉家啜粥，雜以藻菜，怡然相安，義之至也。丁酉歲（公元[[997年]]）夏，予以兵部尚書掌綸誥持史筆，坐命詞不當，連貶嶺表。己亥歲（公元[[999年]]），會赦東歸。過潯陽，登盧峰，得諸陳氏宅，覽世譜，閱家法，詢事實，具知其狀，因為記，庶乎傳之四方，留示來葉者。

辭曰：舜有至德，其後必昌。曄曄陳氏，宗義刮颺。家法式定，義門表德。如何在上，示為世則。古人有言，家法如官。官若為義，其為必安。義則非利，利則非義。義利之途，人思共致。尚義則崇，尚利則窮。伊惟陳宗，世襲義風。替昪偽煜，猶然敦助。逮我聖宗，恩惠駢屬。大宋萬年，子孫億千。德澤旁流，陳宗綿綿。

內閣兵部尚書製詔總裁胡旦撰

咸平五年（公元[[1002年]]）壬寅月壬戍朔五日丙寅

==注釋==
{{reflist}}

[[Category:江西嗰文學]]
