'''人名'''，佢係用來區別[[個人]]嗰獨立性、[[家族]]歸屬箇個排他差異性嗰一種特別[[語言]]。箇下，受到殖民時代嗰影響同到全球化嗰趨勢，人名都係為到表示個人的特異獨立性。但係箇隻地方嗰風俗文化都不同，咁也就有滴子人名冇屬於箇隻人名體系。

== 概論 ==
[[漢字]]文化圈裡頭嗰「姓」同到「氏」，先頭不係同一隻概念，但今下都拕混同嘍。

用嘚人名嗰時間都係兩隻人相互碰頭、交流嗰場化，一隻人對另一隻人打招呼咁叫嗰時間嗰場合[[語言]]。[[戶口]]登記正後，一隻人的正式嗰名字（本名）就舞正嘍。但係，特定嗰場化哈可以用滴子綽號、敬稱、慣名。先頭，一隻人嗰名字都同佢嗰精神人格連嘚一起，特定嗰場化會有禁話本名嗰傳統，像「避諱」、「謚號」咁滴子文化習慣。箇下子，箇滴子傳統基本上都淡化、掟吥嘍。

名字係一隻人個人嗰主要屬性嗰表現形式，係佢用[[聲氣]]對自簡嗰嗰記載。有滴子時間，一隻人格名字能用得正外國嗰文字表示，但箇都只係佢名字嗰一種附從表示。

一隻嗰名字嗰讀法會有不同嗰方式。發音嗰變化基本都係屬於容許嗰範圍裡頭。像「黃平」嗰發音可以係[uong piang]、[uong pin]、[fong piang]、[fong pin]。箇裡頭[uong piang]係最道地嗰話法。但有滴子名字嗰發音就蠻難用佢嗰白讀音，像「[[郭富城]]」，大多時間都係都[kok fu cin]，不係[kok fu sang]。

一隻人同佢嗰名字係息息相關嗰。史前時代嗰人就跟自簡開始取名字嘍。[[中國]]嗰[[周朝]]以降、家族嗰「姓」、「氏」制度最終確立。古[[希臘]]嗰氏族、家族都有自簡嗰姓氏傳統。近代社會之前，世界各地嗰[[細伢子]]時常都冇自簡嗰名字。但到[[1989年]]，[[聯合國]]大會頒布兒童嗰權利嗰條約，裡頭嗰第7條第1項話「細伢子等出生嗰時間要直接登記佢嗰名字」、「細伢子，生下來就擁有有自家名字嗰權利」（shall have the right from birth to a name）。

== 結構、使用 ==
大部分嗰[[亞洲]]國家、同到蠻多嗰[[非洲]]國家跟[[歐洲]]嗰匈牙利，一隻人嗰「名」（given name）都係位到「姓」（family name）嗰後頭，箇就跟大部分嗰西方國家相反。拿箇時間嗰一隻名字比較，像「[[李豆羅]]」，佢嗰名字就係「李」（家族名）+「豆羅」（個人名）組合正嗰。

=== 構成要素 ===
一隻人名嗰構成要素嗰數量，不同嗰文化裡頭有不一樣嗰習慣。[[美洲]]大陸嗰原住民，傳統上就光使用自簡嗰名字。也有像[[沙特阿拉伯]]樣嗰，公公許代嗰名字都接得使用、咁一隻人名就有4隻部分組成。哈有像[[巴西]]樣嗰，人嗰姓都哈冇普及開。

不同嗰文化裡頭，爺娘同到崽女嗰人名嗰關係也不一樣。[[日本]]有「[[:ja:小泉純一郎|純一郎]]、[[:ja:小泉純也|純也]]嗰崽、[[:ja:小泉又次郎|又次郎]]嗰孫」咁嗰名字，[[印度]]哈有「又三郎、又次郎嗰爺」咁嗰形式。

=== 組成結構 ===
人名嗰構成要素嗰順序，不同嗰、民族、文化裡頭也差好大嗰事。西方嗰國家，日常嗰文件、交流嗰時間都係拿「名」擺嘚「姓」嗰牽頭，嚴格嗰文件也會您轉箇隻順序。亞洲嗰國家大多數都係「姓→名」嗰順序。咁叫一隻人嗰名字之前，硬要舞清楚人家嗰人名習慣起。

有時間，人名嗰一部分係可以省吥嗰，像[[英語]]國家嗰middle name大多時間都係不話嗰。[[西班牙語]]國家，多部分組成嗰複姓也時常拕省吥去。

=== 變換人名 ===
基本上一隻人嗰名字都係佢爺娘幫佢取嗰。佢生下來之後，一般箇隻名字就會跟嘚佢一生，但有時間也係改得正名字嗰。

像，[[結婚]]或[[離婚]]嗰時間，老公老婆之間時常會改換一方嗰姓，咁就舞嘚佢俚嗰崽女也要跟嘚改姓。除吥婚姻嗰原因，一滴子[[德國]]人等佢俚洗禮嗰時間會得到一隻middle name，箇隻名字就會時常代替佢嗰教名（the Christian first name）。[[法國]]嗰《民法典》哈容許，要係一隻人嗰名字讀起來好難聽或好難念，佢也係換得正名字嗰。

=== 多樣性 ===
血統、民族嗰多樣性舞得人名到不同嗰文化裡頭都不一樣。

[[江西]]嗰頭三大姓係[[劉]]、[[李]]、[[陳]]。箇裡頭「劉」係江西第一大姓，有272.6萬人咁多。「李」係華人裡頭嗰第一大姓，「陳」係中國南方非常常見嗰一隻姓。

中國科學院調查嗰中國三大姓係李（7.4%）、王（7.2%）、張（6.8%），占得[[中國]]人口嗰20%有多。[[韓國]]嗰五大姓係金（김）、李（이）、朴（박）、崔（최）、鄭（정），佢俚占得韓國人口嗰55%許多。咁韓國有句俗話係「到[[首爾]]尋金先生」，意思係話「徒勞一場空」。[[越南]]光一隻「阮」（Nguyễn）姓就占得越南總人口嗰38.4%許多。[[日本人]]嗰姓有10萬-20萬許多。

== 江西嗰人名文化、歷史、制度 ==
[[File:文天祥嗰署名.jpg|thumb|[[文天祥]]嗰署名]]
=== 江西嗰人名文化 ===
{{main|江西嗰大姓}}
人名係一隻人嗰個人符號標誌，係隻超越時空嗰文化現象。每隻人名都係追述得正早以箇隻人嗰先祖嗰歷史符號。[[江西]]地處[[江南]]，上古史考證非常艱難。公元前一世紀，[[西漢]]到江西設置[[豫章郡]]，[[漢人]]咁開始遷入贛鄱大地。「漢姓」也就同時間拕引進。

《後漢書》、《三國志》登錄30喇隻江西人，《晉書》同到[[南朝]]四國史攏共錄到50喇隻人，佢俚都有介紹江西嗰本地豪門煬族，記載嗰地域也遍及[[贛北]]、[[贛南]]。《隋書·經籍志》錄入到江西嗰四部姓譜，佢俚係9卷《洪州諸姓譜》、8卷《吉州諸姓譜》、11卷《江州諸姓譜》、8卷《袁州諸姓譜》，箇都占到全志姓譜嗰一半。但各四部江西嗰早期姓氏文獻到[[元代]]嗰時間全拕跌吥嘍，佢俚嗰內容也就冇人曉得嘍。

先頭敦煌拕尋到過3份有關江西嗰[[唐代]]姓氏文書，像《新集天下姓望氏族譜》，裡頭列舉江西[[洪州|洪]]、[[饒州|饒]]、[[江州|江]]、[[袁州|袁]]、[[虔州|虔]]五州嗰26隻姓望，時間跨度從東晉一徑到唐朝。末後[[唐]]、[[宋]]時期嗰林寶嗰《元和姓篆》、鄭樵嗰《通志·氏族略》、鄧名世嗰《古今姓氏書辨證》都介紹到江西嗰姓氏文化。[[宋朝]]以降嗰大姓類書，像《太平御覽》、《冊府元龜》、《文苑英華》都述及贛姓，歷史文人嗰筆記文集也都係江西嗰人名文化嗰參考文獻。

[[元|蒙元]]嗰時間，朝廷鼓勵漢人改叫蒙古名，故係1357年，河南行省平幸政事，《元史》話佢「其先江西人」，改叫「[[劉哈剌不花]]」。到[[明朝]]嗰時間，漢人胡姓拕官方禁止。《吾學編》話：「洪武元年二月，禁胡姓。」《日知錄·二字姓改一字》話：「洪武元年，禁不得胡姓者，禁中國人之更為胡姓」，箇裡顧炎武注「元時有此俗」。

[[清]]·雍正年間，[[南昌府]]嗰[[新建縣]]嗰[[熊峻運]]寫得《[[姓氏箋釋]]》，佢裡頭嗰內容不同《[[百家姓]]》咁嗰書體，佢嗰書搦全部嗰姓連嘚一起，或記事、或寫景、或描物、或抒情。像：「庸王家國，萬古隆昌。江山席鞏、諸夏平康。文習孔孟，武乜孫龐。伏農黃后、陶姚禹湯。周公封魯，管仲相恒。通鳥公冶，明經公羊。」箇係書起頭嗰48隻姓，話嗰係[[中國]]傳說裡頭嗰伏羲、神農、陶唐、夏禹，上古時代嗰商湯、周公、管仲、公冶長、公羊高箇滴子人。寫正書嗰時間係雍正年間，故係「雍」字排頭。

江西人都重視自簡嗰世系血統，咁編撰宗譜嗰時間時常有浮夸之辭。[[清]]·乾隆十二九年，江西巡撫[[輔德]]上疏話：「江西民人，有合族建祠之習。……所建府省祠堂，大率皆推原遠年君王將相一人，共為姓祖。如周姓則祖後稷，吳姓則祖泰伯，姜姓則祖太公望，袁姓則祖袁紹。」贛人之間非常作興「訪其同府、同省同姓，或聯絡於生童應考之時，或奔走於農民收割之後。百計勸捐，多方聳動。」咁都促進江西嗰宗族內部嗰和氣。故係許時間嗰張海珊到佢嗰《聚民論》裡頭話：「今者強宗大姓所在多有，山東、江西左右以及閩廣之間其俗尤重，聚居多或萬餘家，少亦數百家。」

『'''改姓'''』

「姓」記錄得家族嗰歷史，一般來話啷都係改不得嗰，但有時間哈有特例。像[[宋朝]]時間金姓係江西嗰一隻大姓，姓嗰人非常多，話係[[西漢]]金日磾嗰後人。[[南宋]]·高宗皇帝相到「金」字就會想到宋朝嗰死敵——金國，心裡頭作爆。咁佢就下令讓金氏族人搦姓都改做「淦」。

今下，江西嗰鄉下哈有咁嗰風俗：要係一隻人屋裡嗰細鬼時常[[病]]，佢爺娘就會搦佢抱到異姓[[鄰舍]]屋裡養，接到改鄰舍嗰姓。箇之後要係細鬼住到鄰舍屋裡，就叫佢嗰新命，要係佢住到自簡爺娘屋裡，就叫先頭嗰名字。

『'''堂聯'''』

堂聯係對家族嗰歷史嗰一隻概述，寫得好壞都係一隻人屋裡興榮境況嗰反映。[[袁州]]《南陽堂鄧氏重修族譜》話到家族嗰一封堂聯：「派分河北由汀州而潮州惠州袁州一脈流傳愈盛；祭舉冬至自始祖迄高祖曾祖顯祖千秋陟降攸臨」。箇對堂聯話清楚完個家族歌遷徙史起，接得有話明各代嗰先祖。箇就係贛地氏族嗰發展史嗰一隻縮版。

別嗰像[[萬載]]《張氏六支族譜》嗰堂聯：「忠厚近魯愚畢竟傳家在是；勤儉似艱苦須知奮進由斯」。[[九江]]《劉氏族譜》嗰堂聯：「士求名在勤農趨利在勤人生勤則不匱；子誠身以慎婦敬戒以慎家道慎罔不興」。箇滴子堂聯都洗勉勵子孫上進做人，曉得立身處世嗰行爲準則。

=== 江西嗰人名歷史 ===
梁洪生嗰《唐以前江西地方姓望考》（《歷史地理》第10輯）話明樓[[唐代]]之前江西由「四姓衣冠」發展到三十喇隻姓望嗰完個過程。 江西嗰[[晉代]]望姓陶氏，佢搦家族名人[[陶侃]]同到[[陶潛]]列做[[唐代]]之前[[尋陽郡]][[江州]]嗰兩隻世家大族（陶、翟），哈話陶潛嗰老婆翟氏也係箇隻大姓嗰後人。末后去哈引用《古今姓氏書辨證》，裡頭話：「陶姓……世望出丹陽。晉太尉侃之祖父同，同生丹，吳揚武將軍，柴桑侯，遂居其地。生侃……逸生彭澤令，贈光祿大夫潛……」。佢接得引用敦煌嗰[[唐]]寫本姓望氏族譜殘卷，裡頭話「尋陽郡之陶翟二姓」。

正史文獻裡頭記錄嗰第一隻[[江西人]]嗰名字係[[吳芮]]（？－[[前203年]]）。吳姓也係許時間[[江西]]、[[江蘇]]、[[安徽]]箇滴地方嗰大姓。末後姓吳嗰江西人哈有三國嗰[[吳遽]]、晉代嗰[[吳猛]]、[[吳應]]等。[[上猶]]有隻摩崖石刻，上頭寫嗰款識係「[[虞去虍]]」，咁就係暗話「吳」，箇都係今下江西年代最早嗰石刻題記。宋朝江西嗰吳姓係許時間最多嗰，占得宋朝吳姓總人口嗰13%，江西總人口嗰2.8%，係當時吳姓人口嗰聚集地。明朝時間，江西嗰吳姓人口增加到總人口嗰14.8%。今下佢係江西嗰第7大姓。

考古發現裡頭尋到[[西漢]]嗰兩隻古墓。一隻係[[宜春]]嗰白泥山古墓，裡頭嗰套棺底板有有「黃母」兩隻字。許時間係不作興女嗰嗰娘家姓嗰，故係「黃母」係話「黃氏之母」。另一隻古墓係[[南昌]]七里街張家山嗰「南昌民工都袁」墓。箇係一隻姓「袁」嗰人嗰墓。江西嗰方志裡頭記錄過[[東漢]]許時間嗰高士[[袁京]]，佢住嘚宜春，過身後也拕埋到宜春嗰山林裡頭，故係宜春嗰古名係「袁州」。

江西李氏老早就拕記錄到史書裡頭。《後漢書》就話到[[李淑]]，《三國志》嗰[[李玉]]等等。西晉[[鄱陽郡]]嗰[[李達]]係有資料嗰頭隻卒葬外境嗰江西人。[[江蘇]]嗰鎮江燕子山有「收鄱陽[[葛陽|葛陽縣]]李達」磚地券。《梁書》哈記載哩梁朝大通年間，鄱陽郡嗰李、彭兩隻大姓「先因忿爭，遂相誣告」，末後爭鬥得結，「[[李睍]]等四百二十人詣闕拜表，陳襄德化」。箇係江西有資料嗰最早嗰宗姓爭鬥。

『'''豫章五大姓'''』

[[樂史]]嗰《[[太平寰宇記]]》裡頭話到許時間嗰江西五大姓，「豫章郡五姓，熊、羅、雷、諶、章」。

南昌尋到嗰一隻[[東吳]]古墓裡頭，銘磚有「吳永安六年八月熊西城葬」咁嗰字。墓主人嗰熊姓，也可以話係江西嗰千年第一大姓。[[東吳]]-[[晉|兩晉]]嗰正史裡頭就有[[熊睦]]、[[熊鴻]]、[[熊遠]]、[[熊縉]]、[[熊鳴鵠]]、[[熊默]]箇多名人。聽話「熊」箇隻姓係楚人嗰舊姓。[[楚國|楚人]]嗰先祖季連，佢嗰後裔住到熊山，叫自簡「穴熊氏」，奉「熊」做圖騰。江西做為南楚之地，熊姓嗰人不斷繁衍，咁就一徑係江西歷史上嗰大姓。統計數據顯示宋朝嗰江西熊氏，占得宋朝熊氏嗰38%許多，江西、福建、湖南三地嗰熊氏更假占到82%。明朝嗰江西熊氏一下猛增到明朝熊氏人口嗰46%。

《江西羅氏大成譜》話：「羅族出豫章西山」。[[西漢]]做嗰豫章城，就係大將[[羅珠]]嗰守城興建做正嗰。末後羅珠全家遷到城內居住落籍。羅姓到江西繁盛后，一徑到[[宋朝]]都係江西嗰望姓。宋朝嗰時間，江西嗰羅姓就係第一多，占得宋朝嗰羅姓總人口嗰38.8%，江西總人口嗰1.6%。許時間江西、四川、安徽、湖南四隻地方嗰羅姓總人數係宋朝羅姓人口嗰70%。[[明朝]]時間，江西嗰羅姓哈係第一多，占到明朝嗰羅姓人口嗰29.4%。箇下，羅姓嗰堂號哈係叫「豫章堂」，堂聯係「詩耽鄭女，曲感趙王」。

「雷」係江西到[[晉朝]]時間好有名嗰姓之一。江西嗰雷姓係[[漢代]]遷入嗰，[[雷義]]係江西雷氏嗰第一人。末後晉朝嗰[[雷煥]]、南朝嗰[[雷次宗]]爺崽都係許時間嗰名士。敦煌嗰姓氏文書同到[[樂史]]嗰《太平寰宇記》話到「豫章五姓」，裡頭都有「雷」姓。[[永修]]嗰晉代墓磚上頭也有「雷天有」嗰銘文。宋代嗰時間雷姓係集中到陜甘、江西兩隻地方。明朝江西嗰雷姓人口占到同姓全部人口嗰30%，係明朝嗰全國第一多。中國南方嗰一部分雷氏係上古[[南蠻]]民族嗰後人，佢哈係今下嗰贛閩浙嗰[[畬民]]嗰四大姓之一。

[[西漢]]嗰末年，湛姓遷到江西嗰塢土塘。[[東漢]]年間，大司農[[湛重]]遷佢屋裡到南昌，得朝廷「高第除郡博士」嗰稱號。咁湛姓一族到南昌一帶落地生花，形成望族，譙陽郡、豫章郡、南昌郡拕當做郡望。湛姓到[[東晉]]嗰時間開始壯大。《晉書·列女傳》話「[[陶侃]]母湛氏，豫章新淦人也」。箇時間嗰「湛」姓都係「氵」邊，箇拕今下嗰考古出土嗰文物證明嘍，末後到[[唐]][[宋]]就變做「言」邊（諶）。佢嗰讀音係「甚」嗰音。[[隋]][[唐]]嗰時間，江西嗰湛姓族人哈聚住到許時間嗰[[新淦 (多義項)|新淦]]，地方都叫「湛溪鎮」。

有話法話「豫章」係「章」姓嗰誕生地。[[秦]]末將軍[[章平]]拕韓信捉到，赦免後住到豫章，繁衍後代。[[西漢]]時間嗰[[章文]]拕話做係姜太公嗰後人。[[晉]]末中原大亂，章姓嗰一族到豫章發展成郡望，南北朝時間好有名嗰吳興章氏就係佢嗰分衍。而今江西、浙江、湖北三地嗰章姓人係中國同類人口嗰64%。

{| class="wikitable sortable" border="1" cellpadding="5" cellspacing="0" align="center"
|+ <span style="font-size:larger;">'''[[宋朝]]時間嗰[[江西]]嗰頭十隻姓'''</span>
|-
!姓
!佔江西人口嗰比例
!到江西嗰排名
!佔中國人口嗰比例
!到中國嗰排名
|-align='center'
|[[劉姓|劉]]
|7.58%
|1
|17%
|1
|-align='center'
|[[王姓|王]]
|6.00%
|2
|
|6
|-align='center'
|[[李姓|李]]
|5.63%
|3
|8.2%
|6
|-align='center'
|[[陳姓|陳]]
|5.39%
|4
|
|2
|-align='center'
|[[黃姓|黃]]
|4.09%
|5
|27.5%
|1
|-align='center'
|[[趙姓|趙]]
|3.69%
|6
|6.8%
|6
|-align='center'
|[[曾姓|曾]]
|3.61%
|7
|57%
|1
|-align='center'
|[[胡姓|胡]]
|3.57%
|8
|29%
|1
|-align='center'
|[[張姓|張]]
|3.00%
|9
|
|10
|-align='center'
|[[吳姓|吳]]
|2.84%
|10
|13%
|1
|}

=== 江西嗰宗族 ===
「義門」係話江西本地嗰大家族。佢俚嗰家族人口眾多、廣有田產、家法嚴明，典型嗰像[[德安]]嗰[[江州陳氏|陳氏一族]]。[[胡旦]]嗰《義門記》話佢屋裡到公元1000年嗰時間，全家有2478隻人，每年秋糧租米有4000多斛，光係搦到家族私有嗰[[東佳書院]]嗰田就搦嘍20頃。德安陳氏由[[唐]]·僖宗皇帝以降，一徑受歷代朝廷嗰封賞同到嘉獎。[[南唐]]「敕賜義門陳氏」，「蠲其沿徵科役」。公元890年，[[陳崇]]頒布《義門家法三十三條》，規整家族嗰門風。[[宋]]·太宗皇帝免吥陳氏一族「本戶沿徵雜配」，哈「令歲貸官米二千石」。真宗皇帝賜聯，話陳氏屋裡「萃居三千口人間第一，合爨四百年天下無雙」。末後仁宗皇帝哈賜匾「忠孝世家」，極盡哀榮。

末後[[宋朝|宋皇]]怫陳氏家族會做威一方，到公元1062年7月初三，江南西路轉運使[[謝景初]]帶人奉旨拆分陳氏一族。第年3月議定方案，揸得禦賜嗰「知守宗希，公汝才思，彥承延繼」12隻派行分析做291隻莊園。箇291隻陳氏，末後移居[[中國]]各地，故係箇下好多陳姓祖祠哈掛得「義門世家」嗰牌匾，咁也就係「天下陳氏出義門」嗰話法嗰由來。1212年2月14號，家族裡頭嗰進士[[陳炎]]上書話：「自建炎以來，高祖至炎及孫，委實七代同居，有一百餘口，自幼至長，不蓄私財，鄉里父老，眾所共知。乞加旌表，詔與特賜。旌表門閭，仍令長吏致禮。」咁德安陳氏分家後重新佮攏。

『'''門規'''』

[[1847年]]修正嗰《義門陳氏大成宗譜》嗰卷首收錄到「陳氏家法三十三條」。老早嗰《[[義門記]]》裡頭就話到「崇乃撰家法垂示將來。……立主事以專家政，置庫司以掌家財，立莊長以督賦租，勘司以序男女，院學以教童稚，道院以業焚修，巫師以備祈禱，醫司以供藥石，東佳書院以待學者，德安■■宇以奉公門。其餘酒醬鹽米之儲，中履笄箱之用，三時飲食之節，四時宴會之期，長幼出入之儀，晨婚定省之禮，婚疾吊葬，送往迎來，賞以勸善，罰以懲惡，凡諸纖細，忙不周詳。」

家法門規制定嗰目的係「恐將來昆雲漸眾，愚智不同，苟無敦睦之方，慮乘負荷之理」，要係一家人屋裡兄弟鬩墻，家族時常就會咁敗吥嘍。故係為到避免家族破散嗰可能，家法頭先就要求每隻人「推功任能，懲惡勸善。公私出納之式，男婚女嫁之儀，蠶事衣妝貨財飲食，須令均等，務要和同，令子子孫孫無間言而守義範也」。

嚴明嗰家法限制每隻家族成員嗰個人慾望，所有人喫嘚一起，住嘚一起，做事也一起。屋裡全家人嗰經營管理係家族同到各莊客兩頭舞，錢財收支也係咁舞。驁鴷不聽話嗰人會拕專門嗰刑杖厅懲罰。

『'''族譜'''』
{{main|江西嗰族譜}}

箇下江西留到嗰[[族譜]]，《中國家譜綜合目錄》裡頭攏共登錄到556冊，上海圖書館弆到526冊，箇滴子宗譜嗰宗族居住地分佈全贛，有51喇隻，佢俚都有鮮明嗰自身特點。像，民國三十二年（[[1943年]]）編正嗰木活字本《[[瑞金]]北關楊氏七修族譜》，佢四周係雙邊，冇世系圖，單只一隻西式世系表，族譜一冊嗰最督一頁嗰頁面係第冊嗰頭一頁，咁最督一側嗰最督一頁嗰頁碼就係完本族譜嗰總頁數。

{{江西嗰頭一百隻姓}}

== 別嗰文化嗰人名習慣 ==
世界頭上特試研究各家文化裡頭嗰人名習慣嗰專門性、系統性、總括性嗰學術資料係非常少嗰。但係單單一文化裡頭，哈係尋得到一滴子佢自簡文化嗰特徵嗰信息材料。下頭就會話到各式各樣嗰文化嗰人名習慣。

=== 東亞 ===
==== [[:en:Chinese name|漢語國家]] ====
[[漢人]]嗰名字都係「姓 + 名」組成嗰。一般來話一隻人嗰姓係佢爺傳嘚佢嗰，佢嗰名係一隻字到兩隻字組成嗰。

早已「姓」跟「氏」係不同嗰。像[[周代]]嗰王族姓「姫」，太公望呂尚嗰後代齊國公姓「姜」，秦始皇帝嗰皇族姓「嬴」，都係「女」旁，箇表示許時間嗰社會哈有母系氏族嗰跡。故係「姓」也係「女 + 生」組成。末後父系文化強盛，「姓」咁就隨嘚爺嘍。一隻「姓」嗰宗族自簡一徑繁衍，下頭不同嗰家庭就取「氏」，為到跟人家區分開。故係「氏」係「姓」下一級嗰概念。「姓」係得自起先居住嗰村落、歸屬嗰部落；「氏」係得自君王嗰封地、賞賜嗰爵位、擔任嗰官職或生平嗰功績。故係貴族係有姓、有名、有氏嗰；平民係有姓、有名、冇氏嗰。咁同「氏」嗰男女得正結婚，同「姓」嗰就結不正。

[[秦]]·始皇帝一統天下，同時間貫徹佢嗰「郡縣制」，咁周室嗰分封制度拕完全破壞。貴族冇有自簡嗰封土，象徵豪門士第嗰「氏」變得冇有意義，「姓」同得「氏」也跟嘚合并嘍。《日知錄·氏族》就話：「姓氏之稱，自太史公始混而為一。」

古時間一般人哈會有隻自簡嗰「字」。男仔子等20歲嗰時間舞過「冠禮」之後就會取字，女仔子舞過「及笄」或嫁人之後就會取字。「字」一般都同本人嗰名字有關，像[[杜甫]]字「子美」，「甫」係話男嗰好克氣；[[王維]]字「摩詰」，因為佢好歡喜佛士「維摩詰」。箇隻傳統一徑到箇下才少作興。

一隻人嗰中國式嗰完個姓名像：

{| class="wikitable" align='center'
|-
| align="center" | '''格式'''
| align="center" | 氏
| align="center" | 行輩
| align="center" | 名 / 字
| align="center" | 性別
|-
| align="center" | '''男嗰'''
| align="center" | 稽
| align="center" | 伯
| align="center" | 羽
| align="center" | 父
|}

{| class="wikitable" align='center'
|-
| align="center" | '''格式'''
| align="center" | 夫家國名
| align="center" | 行輩
| align="center" | 本姓
| align="center" | 名 / 字
| align="center" | 性別
|-
| align="center" | '''女嗰'''
| align="center" | 虢
| align="center" | 孟
| align="center" | 姬
| align="center" | 良
| align="center" | 母
|}

公元627年，[[唐]]·太宗朝嗰吏部尚書高士廉寫正《氏族志》，朝廷拿佢頒布天下。公元960年，好有影響力嗰《百家姓》寫正，裡頭攏共記錄408隻單姓、20隻複姓。[[北宋]]嗰皇姓「趙」拕擺到頭位。

漢字使用面積遼闊，各地嗰語言也差好多。故係一隻姓到不同嗰地方會有不一樣嗰發音，咁箇兮名字嗰羅馬拼音也就不相同嘍。

{| class="wikitable" align='center'
|-
!姓
![[贛語]]
![[粵語]]
![[閩語]]
![[日本語]]
![[韓國語]]
![[越南話]]
![[普通話]]
|-
|趙
|Ceu
|Ziu
|Tiō
|Chō
|Jo
|Triệu
|Zhào
|-
|江
|Gong
|Gong
|Kang
|Kō
|Gang
|Giang
|Jiāng
|-
|周
|Jiu
|Zau
|Chiu
|Shū
|Ju
|Chu
|Zhōu
|-
|胡
|Fu
|Wu
|Ô·
|Ko
|Ho
|Hồ
|Hú
|-
|郭
|Gok
|Gwok
|Koeh
|Kaku
|Kwak
|Quách
|Guō
|-
|石
|Sak
|Sek
|Chioh
|Seki
|Seok
|Thạch
|Shí
|-
|何
|Ho
|Ho
|Hoe
|Ka
|Ha
|Hà
|Hé
|-
|謝
|Shia
|Ze
|Chiā
|Sha
|Sa
|Tạ
|Xiè
|-
|鄧
|Ten
|Tang
|Tēng
|Tō
|Deung
|Đặng
|Dèng
|-
|程
|Cang
|Cing
|Thiâⁿ
|Tei
|Jeong
|Trình
|Chéng
|-
|王
|Uong
|Wong
|Ong
|Ō
|Wang
|Vương
|Wáng
|-
|丁
|Diang
|Ding
|Teng
|Tei
|Jeong
|Đinh
|Dīng
|}

==== [[:en:Korean name|朝鮮語國家]] ====
[[file:Distribution of South Korean family names.svg|thumb|right|朝鮮半島嗰五大姓。
{{legend|#19578F|金}}
{{legend|#419A43|李}}
{{legend|#FB9F2C|朴}}
{{legend|#DB1D2A|崔}}
{{legend|#7D377B|鄭}}]]
[[朝鮮半島]]歷史上受到中國文化嗰好大影響，故係名字也都係由一隻字、兩隻字組成嗰。整隻半島姓金、李、朴、崔鄭嗰人非常多，箇五隻姓占韓國人口嗰54％嗰樣子。

統一新羅之前嗰朝鮮半島人嗰名字不係跟今下一樣嗰。許時間高句麗王朝末期嗰貴族「淵蓋蘇文」，今下嗰韓國話念[Yeon Gaesomun]，但係《日本書紀》裡頭佢嗰名字係「伊梨柯須彌」（Iri Kasumi），箇日語發音拕認為係許時間高句麗語嗰模擬。

統一新羅之後，朝鮮半島嗰人嗰名字都漢化嘍。「姓」基本上都係一隻字，也有「皇甫」二隻字嗰特別複姓。韓國人嗰同姓同籍貫（本貫，bon gwan）嗰意識濃厚，故係同姓同本貫嗰人結婚係不拕容許嗰。箇下，朝鮮半島裡頭嗰金海金氏係最多人嗰（本貫係[[釜山]]廣域市附近嗰金海市）。族譜（족보，jok bo）係記錄先祖事跡嗰載體，但女仔子嗰名字係不登記嗰。李氏朝鮮嗰黨爭激烈嗰時間，族譜開始投入使用。一般族譜裡頭對始祖嗰記載都係依據傳說，故係古人嗰偉跡顯得多傷嘍，可信性也跟嘚降低。

要係名字係兩隻漢字，同族同代嗰男仔子會有共有嗰字，箇係位到表示世代間嗰差別順序。箇類字拕叫做「行列字」，佢係由[[陰陽]][[五行]]說規定嗰，即「木、火、土、金、水」。像某代嗰人嗰行列字係「木」（根、桓），佢俚嗰下代就係「火」（煥、榮），下下代係「土」（圭、在）……咁一徑接嘚下去。哈有使用[[天干]]嗰，十干係「甲、乙、丙、丁、戊、己、庚、辛、壬、癸」；十二支係「子、丑、寅、卯、辰、巳、午、未、申、酉、戌、亥」。

箇下，有滴子人嗰名字係用純朝鮮諺文記錄嗰，箇係因為漢字記錄不正朝鮮自簡嗰固有語。

==== [[:en:Japanese name|日本]] ====
[[File:Yamada-vertical.svg|thumb|70px|一隻典型嗰日本名——山田太郎]]
[[日本]]嗰人名基本上都係[[漢字]]寫正嗰，用假名（仮名）寫嗰名字係冇有含義嗰。箇下一滴子女仔子講究個性，佢俚多歡喜用假名去取名字。

日本人嗰姓有十多萬隻姓。箇係因為日本[[明治維新]]後，國家要求所有人揀隻自簡嗰姓，咁冇幾年就一下多出8萬多隻姓，松下、井上、田中箇類典型嗰姓係許時間嗰人根據居所位置舞出來嗰。[[日本話]]裡頭嗰漢字有幾喇種發音，咁介紹一隻人嗰名字到人家，必須要搦假名注音才做得，像人名裡頭有「一」字，佢嗰讀音可以係hajime、hitoshi、ichi、kazu。同樣嗰hajime箇隻音，佢嗰人名用字可以係一、始、治、初、元、肇、創、甫、基、哉、啓、本、源、東、大、孟、祝。日本嗰姓嗰字數不定，多嗰可以到5隻字：

* 一隻字：東、西、南、北、辻、森、林、谷、原、岡、堺…
* 兩隻字：佐藤、鈴木、田中、山本、高橋、中村、渡辺、小林、原田…
* 三隻字：長谷川、佐々木、五十嵐、久保田、佐久間、小笠原、大久保、小野寺、波多野…
* 四隻字：勅使河原（勅使川原）、小比類巻、長宗（曽）我部…
* 五隻字：勘解由小路、左衛門三郎、正親町三条…

日本嗰[[天皇|皇室家族]]係冇有姓嗰。

==== [[:en:Mongolian name|蒙古]] ====
[[蒙古]]人歡喜取講緣分、帶佛性嗰詞做細伢子嗰名字。蒙古冇有「姓」嗰傳統，故係個人嗰部落名可以當「姓」來用。時常看到嗰名字都係跟性別有關嗰。男仔子嗰常見名有Tömörbaatar（鐵英雄）、Chuluunbold（石金剛）、Batsaikhan（強健美），女仔子嗰常見名有Altantsetseg（金花）、Sarangerel（月光）、Erdenetungalag（玉珍珠）。成吉思（Chingis）、忽必烈（Khubilai）箇類蒙古古代英雄嗰名字箇下哈係用嘚。

蒙古人哈歡喜用藏傳佛教嗰名字，Dorjpalam係話「寶石」、Ochir或Bazar係話「金剛」。

蒙古嗰爺娘也會幫自簡嗰細鬼取「賤名」，覺得咁會讓妖魔鬼怪少惹自簡嗰細伢子。Muunokhoi係話「惡狗」、Nergüi係話「冇名」、Terbish係話「不係許隻」……

蒙古變做[[蘇聯]]嗰衛星國嗰時間，有滴子哈會取俄國名，像Alexander、Sasha等等。

==== [[:en:Vietnamese name|越南]] ====
屬於漢字文化圈嗰[[越南]]，佢嗰人名文化同中國都係差不大嗰。姓都係一隻字，少數係兩隻字；名係一隻字或兩隻字，少數三隻字。

「阮」（Nguyễn）係越南第一大姓，占越南人口嗰38.4%許多。盈下來嗰大姓哈有「陳」（Trần，11%）、「黎」（Lê，9.5%）、「范」（Phạm，7.1%）、「黃」（Huỳnh / Hoàng，5.1%）。

名字嗰頭隻字叫tên đệm（中間嗰名），後頭嗰名字做為稱呼，係經常使用嗰。像呉廷琰（Ngô Đình Diệm），佢嗰政府就係「''琰''政府」，而不係「''吳''政府」。除吥一滴子非常有名嗰人物，像[[胡志明]]（Hồ Chí Minh），就會叫佢''Uncle Hồ''，不係''Uncle Minh''。

早已嗰中間名都冇幾多嗰選擇空間。男嗰大部分係Văn（文），女嗰大部分係Thị（氏）。箇下更多嗰中間名拕發展出來，男仔子嗰中間名就主要有Văn、Hữu、Đức、Công、Quang箇滴子。

=== 南亞 ===
==== 中南半島 ====
傳統上，中南半島裡頭除吥[[越南]]，別嗰國家嗰人都係冇「姓」嗰。末後受到殖民帝國[[法國]]嗰影響，[[柬埔寨]]、[[老撾]]開始到名字嗰後頭加自簡屋裡爺嗰名字。[[緬甸]]哈冇有「姓」嗰傳統，必要嗰時間就拿爺娘嗰名字同自簡嗰名字連到一下用。

==== [[:en:Indonesian name|印尼]] ====
整個印尼嗰人民系統也分得正下頭嗰4類：

* 光一隻名、冇有姓，像[[:en:Sukarno|蘇加羅]]、[[:en:Suharto|蘇夏拖]]
* 兩隻（或更多）名、冇有姓，像[[:en:Susilo Bambang Yudhoyono|蘇思羅 班崩 尢多約羅]]
* 兩隻（或更多）名、有一隻姓，像[[:en:Abdul Haris Nasution|亞督 夏利·<u>拿蘇巡</u>]]、[[:en:Liem Swie King|<u>Liem</u> Swie King]]（林水鏡）
* 兩隻（或更多）名、有一隻[[:en:patronymic|爺名]]，像[[:en:Megawati Sukarnoputri|梅加娃娣 蘇加羅卜利]]

大部分嗰印尼人都冇有「姓」。通常印尼人會搦自簡嗰名字連到自簡爺嗰名字一下用。有滴子老婆哈會搦自簡老公嗰名字加到自簡嗰名字後頭。

==== [[:en:Malaysian names|馬來西亞]] ====
[[馬來西亞]]只有當地嗰[[華人]]會用「姓」。別嗰種族，都係自簡嗰本名接一隻爺名。

馬來族嗰人大部分都係揸阿拉伯人嗰取名傳統。像bin（阿拉伯話：بن）係話「某人嗰崽」，binti（阿拉伯話：بنت）係話「某人嗰女」。故係一隻叫Osman嗰人嗰崽Musa，佢嗰全名會係Musa bin Osman。但係bin跟binti都有簡化形式，或者可以完全省吥去。

==== [[:en:Philippine name|菲律賓]] ====
[[菲律賓]]係隻[[基督教]]國家。故係佢嗰人名都係用得「名 + middle name + 姓」嗰西方姓氏。女嗰等結吥婚之後，就搦老公嗰姓做自簡嗰姓，先頭自簡嗰姓就做middle name。

大部分嗰菲律賓人都有[[西班牙語]]嗰名字，但蠻多嗰人也同時間有菲律賓本土嗰名字。箇下年輕人哈會有隻基督教嗰[[英文]]名。

==== [[:en:Indian name|印度]] ====
[[印度教]]裡頭，係可以通過一隻上層種姓（Caste）嗰人嗰系族（Gotra）曉得佢嗰血統門第嗰，佢嗰名字通常係佢父系血統裡頭最早嗰許隻人，像Atreya、Koundinya等等。有滴子人嗰名字可能係佢先祖嗰職業或者居住地。同系族嗰兩隻人係結婚不正嗰，一般會覺得佢俚係有親緣關係。

上層種姓人嗰姓大多得自佢俚先祖嗰居所、職務、敬稱、名號、部族。低滴子嗰種姓也係佢俚同種姓階層嗰職務、個人特徵，像Niogi就係話祖上有人當過王室嗰部，Vaideeki係話祖上有人從事宗教修煉。

[[印度]]存在種姓歧視，故係好多人一下揀隻共同嗰姓，像Kumar。等Kumar變得多傷嘍嗰時間，Ranjan、Anand又拕采用嘍。

=== 西亞 ===
==== 以色列 ====
{{main|:en:Hebrew name|:en:Jewish name}}
非常多嗰希伯萊名字都係出自[[希伯來語]]版嗰《[[聖經]]》。世界上嗰猶太教徒、基督教徒、甚至穆斯林都會用箇兮名字。希伯萊明細一般都會有特殊嗰含意、暗指，像Judah（יהודה，Yəhûḏāh）就係話歷史上有名嗰猶大。Reuben（ראובן，Rəʼûḇēn）係話「看，崽哩」。

希伯萊名字經常有隻詞綴，猶太人用得多嗰係יהו（-yāhû / -iyyāhû / -ayhû）同到יה（-yāh/-iyyāh），佢俚組成嗰常見名有ישׁעיהו（Yəšaʻªyāhû）、צדקיהו（Ṣiḏqiyyāhû）、שׂריה（Śərāyāh）。

==== [[:en:Persian name|波斯]] ====
[[20世紀]]初，勒者·闍（رضا شاه پهلوی，Rezā Shāh）當政之前，[[伊朗]]（古名「波斯」）人係冇有姓嗰。一隻人硬要到自簡嗰名字前頭、後頭加隻詞綴，咁才得跟人家區分開。有好多人嗰名字哈係佢自簡住嘚嗰地方加隻詞尾，像Tehrani（德黑蘭 + i）、Shirazi、Khorasani等等。

伊斯蘭占領波斯後，同時間也帶來嘍一滴子阿拉伯名字。信[[基督教]]嗰波斯人嗰阿拉伯名字同周邊阿拉伯國家嗰名字差不到好大嗰事，但也不會有「穆罕默德」咁典型嗰穆斯林名。佢俚會用[[波斯語]]轉寫基督教名。

==== [[:en:Arabic name|伊斯蘭國家]] ====
[[File:Tugra Mahmuds II.gif|frame|俄托曼帝國嗰Mahmud II蘇丹嗰署名]]
阿拉伯人嗰傳統名字係由ism（اسم，某人嗰本名）、kunya（كنية，某人嗰爺娘）、nasab（نسب，某人嗰細鬼）、laqab（لقب，某人嗰尊稱、外號）、nisba（نسبة，某人嗰出身）箇滴子要素組成嗰。

『'''ism'''』

一隻阿拉伯人最主要嗰名字就係ism（اسم）。大多數阿拉伯名字都係阿拉伯話裡頭有一滴子意思嗰詞，時常係話一隻人嗰喫價嗰性格，像''Karīm''係話佢人大方，''maħmūd''係話佢值得表揚，箇兩隻詞都係日常中日日會話到嗰。

『'''kunya'''』

kunya（كنية）經常係一隻人嗰頭隻崽，佢經常替代ism，像Abu Kareem（أبو كريم）係話「Kareem嗰爺」，Umm Kareem（أم كريم）係話「Kareem嗰娘」。

『'''nasab'''』

nasab（نسب）係屬於父輩系統。佢用ibn/bin（ابن）表示一隻人嗰「崽」、bint表示一隻人嗰「女」。咁Ibn Khaldun（ابن خلدون）就係話「Khaldun嗰崽」。幾喇隻nasab連嘚一起就可以一下尋到早已佢嗰祖先嗰名字。到古阿拉伯嗰部落社會裡頭，箇對個人嗰身份、政治社會地位都係好重要嗰。

『'''laqab'''』

laqab（لقب）係對一隻人自身嗰描述。像[[一千零一夜]]裡頭嗰Abbasid Caliph Haroun al-Rashid，''al-Rashid''就係話「有德嗰人」。

『'''nisba'''』

nisba（نسبة）係一隻人嗰來源地、故居地，佢傳得正好幾代嗰人。像常見嗰名字''al-miṣrī''就係話「埃及來嗰」，叫箇隻名字嗰人都可能好幾代都冇住嘚[[埃及]]嘍。

故係，搦一隻名字嗰做比方：
:[[阿拉伯語]]：ابو كريم محمد الجميل بن نضال بن عبد العزيز الفلسطيني
:羅馬化：Abu Kareem Muhammad al-Jameel ibn Nidh'aal ibn Abdulazeez aal-Filisteeni
:國際音標：{{IPA|ʼ}}abū karīmi muḥammadu-l-jamīlu-bnu niḍāli-bni {{IPA|ʻ}}abdi-l-{{IPA|ʻ}}azīzi-l-filisṭīnī

箇隻名字就係話「<u>卡林</u>嗰爺、<u>穆咸瑪德</u>，克氣嗰、<u>尼答</u>嗰崽、<u>阿都嗱茲</u>嗰崽，巴勒斯坦人」。

=== 歐洲 ===
==== [[:en:Roman naming conventions|古羅馬]] ====
[[古羅馬]]嗰人名有三隻部分：名（praenomen，本人嗰名字）、氏（nomen，氏族嗰名字）、姓（cognomen，家族嗰名字）。男嗰哈有隻「號」（agnomen，後添嗰名字）多。箇隻人名形式一徑追溯得到公元前5世紀許早。末後佢嗰普及冇變快，到公元前125年出現首隻記錄，箇一百年後就咄真普及開。

『'''praenomen'''』

箇隻名字係爺娘揀嗰，通常係爺嗰責任。揀得正嗰範圍也限於Gaius、Gnaeus、Marcus、Quintus、Publius、Tiberius同到Titus箇滴子名字。故係一隻人嗰屋裡可能好幾代嗰人叫一隻名字，咁可以用「姓」、「號」區分開。一般來話，佮得來嗰朋友才會叫一隻人嗰「名」。

『'''nomen'''』

箇隻名字係一隻人佢氏族嗰名字，分陰陽性詞尾，男嗰係-ius，女嗰係-ia。先頭嗰氏族係話住嘚[[羅馬]]嗰人。末後[[羅馬帝國]]一徑擴張，別嗰部落也加進來，有滴子名字就有明顯嗰地理信息。有名嗰「氏」有 Aemilius、Claudius、Cornelius、Domitius、Julius、Junius、Pompeius、Antonius同到Valerius。
[[File:Gaius_Julius_Caesar_(100-44_BC).JPG|thumb|right|150px|凱撒大帝嗰頭像，歷史上嗰佢係隻[[客頭]]]]
『'''cognomen'''』

箇隻名字出現嗰最晏，到公元前100年上下首回拕記錄到官方文件。「姓」經常係描述一隻人嗰表現、或挖苦佢都可能。凱撒大帝嗰「姓」（Caesar）係話一隻人嗰毛多傷嘍，但實際上凱撒大帝係隻客頭。

有滴子「姓」係源自「氏」，通常係-anus結尾。 Vespasian嗰「氏」係Flavius，箇也係佢爺嗰。佢嗰「姓」係Vespasianus，箇得自佢娘嗰Vespasia。

『'''agnomen'''』

箇隻名字係為到表述一隻人嗰本事成就。常見嗰「號」Pius就係話一隻人虔誠敬天、樂於奉獻。一般來往「號」係不拕繼承嗰。但有時間爺崽舞正一場事或性格一樣，崽箇時間許就會繼過佢爺嗰「號」，像Augustus、Germanicus咁嗰情況。

故係，搦一隻名字嗰做比方：
:[[拉丁語]]：Marcus Aurelius Lucii f. Quinti n. tribu Galeria Antoninus Felix, domo Caesaraugusta
:譯文：<u>馬庫</u>·<u>俄勒琉</u>·<u>魯齊</u>嗰崽·<u>昆第</u>嗰孫·<u>加勒栗</u>部落·<u>顏托尼奴</u>家族·拫運嗰人·住嘚<u>舍拿哥舍</u>嗰人

==== 基督教國家 ====
[[基督教]]國家之間嗰文化傳統、語言習俗都不同。但都歡喜用聖賢、天使嗰名字做自簡嗰名字。像，[[英語]]嗰Michael、[[法語]]嗰Michel、[[德語]]嗰Michael、[[西班牙語]]嗰Miguel、[[意大利語]]嗰Michele、[[瑞典語]]嗰Mikael、[[希臘語]]嗰Μιχάλης（Michalis）、[[俄羅斯語]]嗰Михаил（Mikhaïl）、[[阿拉伯語]]嗰ميكال‎（Mikâïl）都係出自[[希伯萊語]]嗰מיכאל（Mikha'el），係話「崇拜上帝」嗰一隻大天使。

別嗰宗教名哈有Thomas、Peter、David、Cyril、Samuel、Deborah、Isaac、John、Anthony、Catherine、Gabriel、Nicholas、Joachim、Mary、Joseph、Paul、Kevin等等。

==== [[:en:Names in the Russian Empire, Soviet Union and CIS countries|斯拉夫國家]] ====
斯拉夫民族都係「名 + 爺名 + 姓」三隻部分組成嗰。爺名（Отчество）大多時間係一隻人屋裡嗰爺嗰名字嗰基礎。像蘇聯先頭嗰總統[[斯達林]]嗰全名係Светлана Иосифовна Сталина（Svetlana Iosifovna Stalina），到佢嗰名字裡頭就可以曉得佢爺嗰名字係Иосиф（Iosif）。下頭就搦隻[[俄語]]嗰名字做比方。

俄羅斯先頭嗰總統[[普京]]嗰全名係Владимир Владимирович Путин，拿迪密·拿迪米羅韋集·普京）。拿迪密（Владимир）係佢嗰名，拿迪米羅韋集（Владимирович）係佢嗰爺名，普京（Путин）係佢嗰姓。

俄羅斯人嗰名字大多係到[[東正教]]嗰宗教文化裡頭選，接得就係俄羅斯嗰自身文化裡頭嗰固有名。

爺名係一隻人佢屋裡爺嗰名字嗰根基，箇隻名字也會到所有嗰文件裡頭拕登記，佢永遠都位到名字嗰後頭。箇下子，爺名嗰後頭哈拕加嘍隻詞綴，男嗰嗰詞綴係-ович（-ovich），女嗰嗰詞綴係-овна（-ovna）。要係詞綴嗰前頭係隻й（y）或係隻軟輔音，佢俚會分頭變做-евич（-yevich）同到-евна（-yevna）。箇隻規律也有特殊情況。

ovich（-ovna）早以都係俄羅斯貴族用得嗰詞綴，一般人都係用-in、-yn、-ov、-ev（男嗰嗰詞綴）同到-eva、-ova、-ina（女嗰嗰詞綴）等等。末後19世紀開始，俄國沙皇搦ovich（-ovna）賜嘚一般嗰百姓，咁箇隻詞綴都變得全國通用嘍。

俄羅斯嗰夫妻之間會搦兩隻人嗰姓合做一隻姓，像老公Ivanov同嘚佢老婆Petrova嗰合姓就係Ivanov-Petrov或Ivanova-Petrova。俄羅斯嗰姓哈會根據人嗰性別區分陰陽性，像俄羅斯早先嗰總統Борис Ельцин（Boris Yel''''tsin'''，波利思·[[葉津]]），佢嗰老婆就係Наина Ельцина（Naina Yel''''tsina'''，奈娜·葉濟娜）。

[[俄羅斯]]嗰人名自身嗰順序係「名 + 爺名 + 姓」，但到正式嗰文件裡頭就係「姓，名 + 爺名」。正式嗰場合嗰時間，像采訪總統、稱呼上司就用「名 + 爺名」。

==== 英語國家 ====
{{main|:en:First name|:en:Middle name|:en:Last name}}
[[File:JohnHancockSignature.jpg|thumb|right|250px|[[美國]]嗰《獨立宣言》裡頭John Hancock嗰署名]]
[[英語]]國家嗰人名基本上係三部分組成嗰，「首名 + 中名 + 尾名」（first name + middle name + last name）。尾名也有surname、family name嗰話法。

last name等同係「姓」，係通過父系血統傳承嗰。也有時間會搦爺娘兩隻人嗰姓連嘚一起做為細鬼嗰一隻合姓。middle name大多場合係可以拕省吥去嗰或略成佢嗰首字母大寫，佢通常也就一隻咁多。

[[歐洲|西歐]]國家女嗰會等結婚後改做佢老公嗰姓。[[20世紀]]中期後，箇隻現象到[[美國]]一徑減少，蠻多女嗰到婚後都不改名嘍，或者夫妻雙方搦兩隻人嗰名字連到共用。

==== [[:en:Irish name|愛爾蘭]] ====
[[愛爾蘭]]人嗰名字可以係對一隻人嗰形容，像爺崽之間可以咁用：Óg係話「細」、Mór係話「大」，箇類次係拕擺到「名」跟「姓」嗰中間，像Seán '''Óg''' Ó Súilleabháin。Beag / Beg係話「小」，佢都替代得正Óg。一般咁叫嗰人不見得係身材碼子小。有時間毛伢子生下來丁丁子大嗰話，佢爺娘會叫佢beag，特別係爺娘冇結婚到10月就出生嗰細伢子。

愛爾蘭嗰姓裡頭，男仔子嗰姓要係Ó開頭，係話「某人嗰孫」；要係Mac開頭，係話「某人嗰崽」，像Ó Dónaill就係話「多納嗰孫」、Mac Gearailt係話「格奈嗰崽」。女仔子嗰話，Ó、Mac就拕換做Ní（Iníon Uí來嗰）、Nic（Iníon Mhic來嗰）。要係男女結婚後，老婆要換做老公嗰姓，Ó、Mac就會拕換做Bean Uí、Bean Mhic。箇裡頭嗰Bean係可以省吥嗰。

要係一隻姓嗰起頭係隻元音，許上頭嗰Ó類會到箇隻姓嗰牽頭加隻h，像Ó hUiginn、Ó hAodha。

==== [[:en:German name|德國]] ====
[[德國]]嗰人名係由一隻或多隻「名」（Vornamen）+一隻「姓」（Familienname）組成嗰。一般來話，德國細伢子一生下來就拕爺娘取嘍隻名。女仔子或天主教徒好少會取好幾隻名字。平常叫人用嗰名字係Rufname。

德國人嗰姓或族姓（Nachnamen）大多就一隻詞。早已[[貴族]]嗰姓都含有von（「嗰」嗰意思），箇下都全民化嘍。但平民用嗰貴族姓光拕國家法律認可，早已貴族組成嗰協會係不認可嗰。要係一隻貴族女嫁到一隻平民男，兩隻人都叫得正女方嗰貴族姓，箇係早已不拕容許嗰。

==== [[:en:Dutch name|荷蘭]] ====
1811年以降，[[荷蘭]]引進大量嗰外姓，箇下荷蘭人有10萬多隻姓。荷蘭蠻多嗰姓牽頭都有隻前綴，像van（嗰）、de / het / 't （箇）、der（箇嗰）、van de（箇來嗰）、in het（箇裡頭嗰），像van Rijn係話「萊茵河來嗰」、de Wolf係話「箇隻狼」。一滴子動詞形式嗰姓後頭加上-en，就係話佢嗰工作，像van Bruggen係話「做橋嗰人」。

有van嗰人名可能係話佢屋裡早以可能係貴族，像van Tuyll van Serooskerken，箇都係到[[法國]]嗰''de''學來嗰。貴族嗰箇隻前綴永遠不大寫。

==== [[:en:French name|法國]] ====
[[法國]]人嗰名字可以有幾喇隻，但會有一隻係最常用嗰，盈下嗰名字都係到官方文件裡頭填嗰。咁[[西拉克]]只會拕叫做Jacques Chirac，不會係Jacques René Chirac。中間嗰名字大多都係公公婆婆嗰名字，故係箇下都不作興叫細伢子嗰中間名嘍。大部分名字係到[[天主教]]嗰聖人名錄裡頭揀嗰，常見嗰男仔子嗰名字係Jean、Jacques、Michel、Jean-Baptiste，常見嗰女仔子嗰名字係Marie、Jeanne、Julie。箇下哈作興取外國名，像Kevin、Enzo、Jessica、Sonia等等。

幾乎全部嗰法國名都係分做男名、女名嗰，但而今Dominique、Claude、Camille都做中性名使用。

根據法國統計局（INSEE）嗰話法，[[1891年]]到[[1990年]]，全法國登記到130萬隻姓，同時間有20萬隻姓消失。一般認為法國嗰姓嗰數量係100萬左右，別嗰資料哈估計50-80%嗰姓都係罕見姓。

法國嗰人名裡頭有隻冠詞de，佢通常表示特定嗰封建領土，也就係話許時間嗰貴族階級，像Louis, duc d'Orléans係話「路易，俄勒安嗰公爵」。有滴子含de嗰名字就不係貴族名，像法國先頭嗰總統Valéry Giscard d'Estaing，佢係[[1922年]]申請搦自簡嗰姓從Giscard改做Giscard d'Estaing，理由係話佢箇隻姓到[[法國大革命]]嗰時間就滅絕吥嘍。

法國大革命嗰時間，有滴子貴族怫自簡嗰名字惹禍，就搦許隻de舞吥嘍。末後，[[19世紀]]嗰時間又有有錢人去買貴族嗰標誌de，為到係裝假子自簡係貴族。

==== [[:en:Italian name|意大利]] ====
[[意大利]]嗰人名係由「名」（nome）同到「姓」（cognome）組成嗰。

男仔子嗰名字嗰詞尾通常係-o，少部分係-e、-i、-a。女仔子嗰名字嗰詞尾通常係-a，少部分係-e、-i。最作興嗰男仔子嗰名字係Giuseppe、Antonio、Giovanni、Francesco、Mario、Luigi；最作興嗰女仔子嗰名字係Maria、Anna、Rosa、Giuseppina、Angela、Giovanna。因為係[[羅馬帝國]]發源地嗰關係，意大利嗰人名有滴子係古羅馬嗰人名變來嗰，像Marco來自Marcus、Fabiano來自Fabianus、Orazio來自Horatius。

意大利嗰姓係世界上最多嗰，有35萬咁多。大部分意大利嗰姓嗰末尾都係i，箇係來自中古意大利語指明籍貫嗰習慣。像Ormanno屋裡嗰Filippo就會拕叫做messer Filippo degli Ormanni（俄瑪羅嗰菲利波 先生）。

意大利嗰姓嗰牽頭加得一隻冠詞（il，元音前頭變做i），表示尊敬，像Mario Russo可以叫佢il Russo，或il Russo Mario，不可以係Il Mario Russo。貴族姓嗰牽頭永遠都冇冠詞，像Farnese、Cornaro。

==== [[:en:Spanish naming customs|西班牙]] ====
[[西班牙語]]國家嗰人都有一隻或多隻嗰名字，同到兩隻姓。一隻係爺姓（apellido paterno），一隻係娘姓（apellido materno）。一般叫人都係叫「名字 + 第一隻姓」。要係許隻姓非常普遍，就會用第二隻姓。第一隻姓一般都係爺姓。

西班牙語裡頭叫人，係：''José Antonio Calderón Iglesias''應該拕叫做「甲德郎 先生」（Señor Calderón），不係「易勒謝 先生」（Señor Iglesias）。佢佮嗰朋友一般就叫佢José Antonio或José。

==== [[:en:Portuguese name|葡萄牙]] ====
[[葡萄牙語]]國家嗰人也係有一隻或多隻嗰名字，同到兩隻姓。一隻係爺姓，一隻係娘姓。不過第一隻姓係娘姓，第二隻姓係爺姓，箇同西班牙語嗰習慣係反到嗰。社交或者學術嗰場合叫爺姓就做得。

== 人名嗰文化 ==
[[File:Joker black 02.svg|thumb|150px|撲克裡頭嗰「Joker」牌（王牌）]]
* [[趙C]]，江西[[鷹潭]]人，[[1986年]]生人。
* 八曼·賓·蘇迫曼（Batman Bin Suparman），新加坡人，[[1990年]]生人。[http://www.weirdasianews.com/2008/04/03/singapore-superhero-batman-bin-suparmen/]
* 尤寧·肯達·伊西·艾特·斯迫薛·克（Urhines Kendall Icy Eight Special K），[[2003年]]生人。[http://www.newbabynews.net/hospitals/stf33/public/stf33birthannouncement.pl?babyID=h33-440]
* 葛登白拉斯朵特感·室弗曼（GoldenPalaceDotCom Silverman），[[2005年]]生人。係家網上賭場[[:en:GoldenPalace.com|GoldenPalace.com]]搦15199美金到特麗·伊利簡（Terri Iligan），讓佢改嗰名。
* [[:en:Joker Arroyo|焦柯·阿羅約]]（Joker Arroyo），菲律賓人，[[1927年]]生人。佢係[[菲律賓]]嗰一隻政治人物。佢嗰名字Joker係[[撲克]]裡頭嗰大王。佢嗰兄叫Jack。
* [[:en:God Shammgod|葛·薩姆葛]]（God Shammgod），美國人，[[1976年]]生人，籃球手。佢名字裡頭嗰God係英文嗰[[上帝]]嗰意思。
* [[:en:Dick Assman|迪·亞斯曼]]（Dick Assman），美國人，[[1934年]]生人。佢係隻加油站嗰老闆。佢嗰名跟姓係話「卵 + 屎人」。
* [[:en:KentuckyFriedCruelty.com|肯德基 弗勒 庫魯第.com]]（KentuckyFriedCruelty.com），美國人，[[1986年]]生人。佢係「好生對待頭牲組織」（People for the Ethical Treatment of Animals，PETA）嗰成員。佢不滿肯德基（KFC）舞死許多雞，故係搦自簡嗰名字換到箇隻名字，表示抗議。
* [[:en:Praise-God Barebone|普萊茲-葛 巴勒邦]]（Praise-God Barebone），英國人，[[1598年]]生人。佢係賣皮革嗰，傳教嗰。
* [[:en:Nicholas Unless-Jesus-Christ-Had-Died-For-Thee-Thou-Hadst-Been-Damned Barbon|尼柯拉 昂勒斯-耶穌-庫里斯特-哈-戴德-霍-第-杜-哈斯特-賓-答姆德 巴邦]]（Nicholas Unless-Jesus-Christ-Had-Died-For-Thee-Thou-Hadst-Been-Damned Barbon），英國人，[[1640年]]生人。佢係經濟學家、物理學家。佢可能係Praise-God Barebone嗰崽。
* [[:en:Brfxxccxxmnpcccclllmmnprxvclmnckssqlbb11116|孺賓]]（Brfxxccxxmnpcccclllmmnprxvclmnckssqlbb11116），瑞典人，[[1991年]]生人。佢爺娘幫佢取箇隻名字，末後冇拕批准，哈拕罰吥500喇美金。之後佢爺娘哈想叫佢「A」，也冇拕批准。
* [[:ja:Captain Fantastic Faster Than Superman Spiderman Batman Wolverine Hulk And The Flash Combined|甲旦 環達斯直 華斯特 單 蘇迫曼 斯派德曼 八曼 沃弗寧 學 岩德 特 弗拉細 康拜德]]（Captain Fantastic Faster Than Superman Spiderman Batman Wolverine Hulk And The Flash Combined），英國人，[[1989年]]生人。
* [[:en:Wolfe+585 Senior|沃虎+585 聖聶]]（Wolfe+585, Senior），美國人，[[1904年]]生人。佢嗰名字係Wolfe加到585隻字母，係世界頭上最莽嗰名字。佢嗰全名係「Adolph Blaine Charles David Earl Frederick Gerald Hubert Irvin John Kenneth Lloyd Martin Nero Oliver Paul Quincy Randolph Sherman Thomas Uncas Victor William Xerxes Yancy Zeus Wolfe­schlegelstein­hausenberger­dorffvoraltern­waren­gewissenhaft­schaferswessen­schafewaren­wohlgepflege­und­sorgfaltigkeit­beschutzen­von­angreifen­durch­ihrraubgierigfeinde­welche­voraltern­zwolftausend­jahres­vorandieerscheinen­wander­ersteer­dem­enschderraumschiff­gebrauchlicht­als­sein­ursprung­von­kraftgestart­sein­lange­fahrt­hinzwischen­sternartigraum­auf­der­suchenach­diestern­welche­gehabt­bewohnbar­planeten­kreise­drehen­sich­und­wohin­der­neurasse­von­verstandigmen­schlichkeit­konnte­fortplanzen­und­sicher­freuen­anlebens­langlich­freude­und­ruhe­mit­nicht­ein­furcht­vor­angreifen­von­anderer­intelligent­geschopfs­von­hinzwischen­sternartigraum, Senior」。

== 外部鏈接 ==
=== 東亞 ===
'''江西嗰人名'''

* [http://big5.xinhuanet.com/gate/big5/jx.xinhuanet.com/jxrw/2008-03/04/content_12611108.htm 江西稀有姓氏及姓氏文化]
* [http://www.jxnews.com.cn/jndsb/system/2007/11/01/002600386.shtml 劉姓為何成江西最大姓？]
* [http://www.jx.xinhuanet.com/jxrw/2007-09/05/content_11061059.htm 黃姓入贛傳奇]
* [http://jndsb.jxnews.com.cn/system/2007/11/16/002611743.shtml 江西李姓主要有五大世系]
* [http://www.cnsurname.com/read.php?tid=35303 江西熊姓排譜]
* [http://tieba.baidu.com/f?kz=239098342 羅姓與江西]
* [http://tieba.baidu.com/f?kz=422467897 江西豫章湛氏源流考]
* [http://baike.baidu.com/view/621786.htm 江西·張氏族譜]
* [http://www.jxculture.com/Html/minsuwenhua/xingshiyoulai/0541008.html 客家百家姓源流考——吳姓]

'''日本嗰人名'''

* [http://web.archive.org/web/20060518234359/http://www.kokemus.kokugo.juen.ac.jp/names/namae/NA-index.html 日本嗰人名]
* [http://www2s.biglobe.ne.jp/~suzakihp/index40.html 日本嗰10萬隻姓]
* [http://www.myshop.co.jp/japancal/fname/name.htm 名字見聞錄]
* [http://park14.wakwak.com/~myj/ 苗字館]
* [http://www.japanese-name-translation.com/site/japanese_baby_names.html 日本細伢子嗰名字]

'''朝鮮嗰人名'''

* [[wikt:Appendix:Korean surnames|朝鮮嗰人名]]
* [http://monkey.org/~dugsong/hanja_names.html 2001年個人人名嗰一覽表]
* [http://goodcharacters.com/how.about.korean.names.html 朝鮮嗰「漢字-諺文」嗰人名]
* [http://root.re.kr/root/h52.htm 民政法]
* [http://proxy.saga-wjc.ac.jp/nagasawa/ilbon/hanto-kokugo/hanto-index.htm 朝鮮人用日本名]

'''蒙古嗰人名'''

* [http://ethesis.helsinki.fi/julkaisut/hum/aasia/vk/rybatzki/dieperso.pdf 蒙古嗰人名檔案]
* [http://www.mongoleiservice.de/mongolei__gesellschaft/mongolei__gesellschaft.html 蒙古嗰人名]

'''越南嗰人名'''

* [http://www.vietnam-culture.com/articles-150-28/Why-a-Newborn-Baby-is-not-Given-a-Name.aspx 早已嗰越南人名]
* [http://asiarecipe.com/vietnames.html 越南人嗰名字]
* [http://www.saigon.com/~nguyent/hoa_03.html 越南人嗰名字]
* [http://www.geocities.com/SoHo/Den/5908/values/attitude.html 對自簡嗰態度]
* [http://www.adoptvietnam.org/vietnamese/names.htm 越南嗰男女人名]

=== 南亞 ===
'''中南半島嗰人名'''

* [[:en:Cambodian name|柬埔寨嗰人名]]
* [[:en:Lao name|老撾嗰人名]]
* [[:en:Burmese name|緬甸嗰人名]]

'''印尼嗰人名'''

* [http://www.pickbabynames.com/_country/Indonesian.html 印尼細伢子嗰名字]

'''菲律賓嗰人名'''

* [http://www.aboutnames.ch/phil.htm 菲律賓人嗰名字]
* [http://www.bibingka.com/names/ 菲律賓嗰人名歸類]
* [http://www.philippinebabynames.com/a-babynames.html 菲律賓流行嗰細伢子嗰名字] 
* [http://www.geocities.com/heartland/ranch/9121/surnames.html 菲律賓嗰人名一覽]

'''印度嗰人名'''

* [http://www.indianhindunames.com IndianHinduNames.com]
* [http://www.BabyNamesIndia.com BabyNamesIndia.com]
* [http://origin.askbabynames.com/indian-names.asp Indian Babynames]
* [http://www.indian.name 印度細伢子嗰人名數據庫]
* [http://www.pitarau.com 印度細伢子嗰名字]
* [http://www.punjabijunction.com/punjabiBabyNames.asp 流行嘚嗰細伢子嗰名字]
* [http://www.names-and-babies.net/indian-name-origin.html 印度細伢子嗰名字嗰意思、歷史、來源]

=== 西亞 ===
'''阿拉伯嗰人名'''

* [http://www.behindthename.com/nmc/ara.php 阿拉伯人名嗰後頭]
* [http://www.believer1984.com/2008/04/muslim-baby-names.html 穆斯林細伢子嗰名字]
* [http://www.lib.umich.edu/area/Near.East/cmenas520/BeestonNomen.pdf 阿拉伯嗰人名文化]
* [http://heraldry.sca.org/laurel/names/arabic-naming2.htm 阿拉伯嗰人名傳統]
* [http://www.names4muslims.com 阿拉伯人名一覽，同佢俚嗰意義]
* [http://www.muslim-names.co.uk 穆斯林細伢子嗰人名數據庫]
* [http://www.modernindianbabynames.com/arabic_baby_names.php 阿拉伯男仔子、女仔子嗰名字]
* [http://www.muslim-baby-names.com/ 阿拉伯細伢子嗰人名線上詞典]
* [http://www.muttaqun.com/muslimnames.html 穆斯林嗰人名同佢俚嗰來源]

'''伊朗嗰人名'''

* [http://www.behindthename.com/nmc/ira.php 伊朗人名嗰後背]
* [http://www.iranians.name/ 伊朗細伢子嗰波斯名]

'''以色列嗰人名'''

* [http://www.chabad.org/library/article.asp?AID=260662 取名嗰傳統]
* [http://www.zchor.org/TRADE.HTM 猶太名一覽]
* [http://www.bh.org.il/Names/index.aspx/ 姓嗰數據庫]
* [http://www.my-hebrew-name.com 希伯萊人名嗰數據庫]

=== 歐洲 ===
'''俄羅斯嗰人名'''

* [http://www.sca.org/heraldry/paul/zgrammar.html 俄羅斯嗰人名字典]
* [http://origin.askbabynames.com/russian-names.asp 俄羅斯細伢子嗰名字]

'''愛爾蘭嗰人名'''

* [http://scripts.ireland.com/ancestor/magazine/surname/index.htm 愛爾蘭人名嗰來源]
* [http://www.dubliner.com/ireland/irish-family-names 尋下愛爾蘭人名嗰意思]
* [http://www.irishbabynames.com 愛爾蘭人名嗰來源、意思、傳說全覽表]

'''意大利嗰人名'''

* [http://www.italianames.com 意大利嗰「男-女」人名一覽]
* [http://gens.labo.net/it/cognomi 尋下一隻意大利人名嗰分布]

'''法國嗰人名'''

* [http://195.83.177.9/code/liste.phtml?lang=uk&c=22&r=246 法國民法典]
* [[:fr:Liste des prénoms|法國嗰人名一覽]] 

'''西班牙嗰人名'''

* [http://www.heraldaria.com 西班牙語名字嗰資料]
* [http://www.nombresdeniñas.net 西班牙細伢子嗰名字]
* [https://idapadron.ine.es/fapel/FAPEL.INICIO?lang=EN 2006年1月1號嗰人名數據]
* [http://www.ine.es/en/daco/daco42/nombyapel/nombyapel_en.htm 西班牙人名到各省嗰分布情況]

'''葡萄牙嗰人名'''

* [http://www.dgrn.mj.pt/civil/NomesAdmit.pdf 法律認可嗰葡萄牙語名字]

'''德國嗰人名'''

* [[:de:Liste der häufigsten Familiennamen in Deutschland|德國嗰人名一覽]]

'''荷蘭嗰人名'''

* [http://www.meertens.knaw.nl/nfd/nrf.php 荷蘭嗰「姓」嗰數據庫]
* [http://www.meertens.knaw.nl/voornamen/VNB/ 荷蘭嗰「名」嗰數據庫]
* [http://www.onzetaal.nl/kalender/records/r2211.php 荷蘭嗰常用人名]

== 參考文獻 ==
* 梁洪生，《考古資料中的唐以前江西姓氏考察》，1991年，《江西文物》第2期
* 張義達、張誠，《中國姓氏》，2002年，ISBN 7-5617-2769-0
* 王泉根，《中國姓氏的文化解析》，1999年，ISBN 7-80130-331-8
* 松本脩作、大岩川嫩，《第三世界の姓名 人の名前と文化》，1994年，ISBN 4-7503-0579-0
* 朝日ジャーナル，《世界のことば》，1991年，ISBN 4-02-259536-1
* 東京外国語大学語学研究所，《世界の言語ガイドブック》，1998年，ISBN 4-385-35815-X
* 梅田修，《世界人名ものがたり―名前でみるヨーロッパ文化》，1999年，ISBN 4-06-149437-6
* 梅田修，《世界人名ものがたり―名前でみるヨーロッパ文化 》，1999年，ISBN 4-06-149437-6
* 辻原康夫，《人名の世界史》，2005年，ISBN 4-582-85295-5 
* Simon & Schuster Macmillan，《"Naming" Encyclopedia of Marriage and the Family. David Levinson》，1995年

[[Category:文化]]

[[en:Personal name]]
[[eo:Persona nomo]]
[[fr:Nom personnel]]
[[hr:Osobno ime]]
[[ik:Atiq]]
[[ja:人名]]
[[ru:Полное имя]]
[[sk:Osobné meno]]
[[sl:Osebno ime]]
[[sv:Personnamn]]
[[zh:人名]]
