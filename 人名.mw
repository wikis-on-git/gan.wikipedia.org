'''人名'''，佢係用來區別[[個人]]嗰獨立性、[[家族]]歸屬箇個排他差異性嗰一種特別[[語言]]。箇下，受到殖民時代嗰影響同到全球化嗰趨勢，人名都係為到表示個人的特異獨立性。但係箇隻地方嗰風俗文化都不同，咁也就有滴子人名冇屬於箇隻人名體系。

==概論==
[[漢字]]文化圈裡頭嗰「姓」同到「氏」，先頭不係同一隻概念，但今下都拕混同嘍。

用嘚人名嗰時間都係兩隻人相互碰頭、交流嗰場化，一隻人對另一隻人打招呼咁叫嗰時間嗰場合[[語言]]。[[戶口]]登記正後，一隻人的正式嗰名子（本名）就舞正嘍。但係，特定嗰場化哈可以用滴子綽號、敬稱、慣名。先頭，一隻人嗰名子都同佢嗰精神人格連嘚一起，特定嗰場化會有禁話本名嗰傳統，像「避諱」、「謚號」咁滴子文化習慣。箇下子，箇滴子傳統基本上都淡化、掟吥嘍。

名子係一隻人個人嗰主要屬性嗰表現形式，係佢用[[聲氣]]對自簡嗰嗰記載。有滴子時間，一隻人格名子能用得正外國嗰文字表示，但箇都只係佢名子嗰一種附從表示。

一隻嗰名子嗰讀法會有不同嗰方式。發音嗰變化基本都係屬於容許嗰範圍裡頭。像「黃平」嗰發音可以係[uong piang]、[uong pin]、[fong piang]、[fong pin]。箇裡頭[uong piang]係最道地嗰話法。但有滴子名子嗰發音就蠻難用佢嗰白讀音，像「[[郭富城]]」，大多時間都係都[kok fu cin]，不係[kok fu sang]。

一隻人同佢嗰名子係息息相關嗰。史前時代嗰人就跟自簡開始取名子嘍。[[中國]]嗰[[周朝]]以降、家族嗰「姓」、「氏」制度最終確立。古[[希臘]]嗰氏族、家族都有自簡嗰姓氏傳統。近代社會之前，世界各地嗰[[細伢子]]時常都冇自簡嗰名子。但到[[1989年]]，[[聯合國]]大會頒布兒童嗰權利嗰條約，裡頭嗰第7條第1項話「細伢子等出生嗰時間要直接登記佢嗰名子」、「細伢子，生下來就擁有有自簡嗰名子嗰權利」（shall have the right from birth to a name）。

==結構、使用==
大部分嗰[[亞洲]]國家、同到蠻多嗰[[非洲]]國家跟[[歐洲]]嗰匈牙利，一隻人嗰「名」（given name）都係位到「姓」（family name）嗰後頭，箇就跟大部分嗰西方國家相反。拿箇時間嗰一隻名子比較，像「[[李豆羅]]」，佢嗰名子就係「李」（家族名）+「豆羅」（個人名）組合正嗰。

===構成要素===
一隻人名嗰構成要素嗰數量，不同嗰文化裡頭有不一樣嗰習慣。[[美洲]]大陸嗰原住民，傳統上就光使用自簡嗰名子。也有像[[沙特阿拉伯]]樣嗰，公公許代嗰名子都接得使用、咁一隻人名就有4隻部分組成。哈有像[[巴西]]樣嗰，人嗰姓都哈冇普及開。

不同嗰文化裡頭，爺娘同到崽女嗰人名嗰關係也不一樣。[[日本]]有「[[:ja:小泉純一郎|純一郎]]、[[:ja:小泉純也|純也]]嗰崽、[[:ja:小泉又次郎|又次郎]]嗰孫」咁嗰名子，[[印度]]哈有「又三郎、又次郎嗰爺」咁嗰形式。

===組成結構===
人名嗰構成要素嗰順序，不同嗰、民族、文化裡頭也差好大嗰事。西方嗰國家，日常嗰文件、交流嗰時間都係拿「名」擺嘚「姓」嗰牽頭，嚴格嗰文件也會您轉箇隻順序。亞洲嗰國家大多數都係「姓→名」嗰順序。咁叫一隻人嗰名子之前，硬要舞清楚人家嗰人名習慣起。

有時間，人名嗰一部分係可以省吥嗰，像[[英語]]國家嗰middle name大多時間都係不話嗰。[[西班牙語]]國家，多部分組成嗰複姓也時常拕省吥去。

===變換人名===
基本上一隻人嗰名子都係佢爺娘幫佢取嗰。佢生下來之後，一般箇隻名子就會跟嘚佢一生，但有時間也係改得正名子嗰。

像，[[結婚]]或[[離婚]]嗰時間，老公老婆之間時常會改換一方嗰姓，咁就舞嘚佢俚嗰崽女也要跟嘚改姓。除吥婚姻嗰原因，一滴子[[德國]]人等佢俚洗禮嗰時間會得到一隻middle name，箇隻名子就會時常代替佢嗰教名（the Christian first name）。[[法國]]嗰《民法典》哈容許，要係一隻人嗰名子讀起來好難聽或好難念，佢也係換得正名子嗰。

===多樣性===
血統、民族嗰多樣性舞得人名到不同嗰文化裡頭都不一樣。

[[江西]]嗰頭三大姓係[[劉]]、[[李]]、[[陳]]。箇裡頭「劉」係江西第一大姓，有272.6萬人咁多。「李」係華人裡頭嗰第一大姓，「陳」係中國南方非常常見嗰一隻姓。

中國科學院調查嗰中國三大姓係李（7.4%）、王（7.2%）、張（6.8%），占得[[中國]]人口嗰20%有多。[[韓國]]嗰五大姓係金（김）、李（이）、朴（박）、崔（최）、鄭（정），佢俚占得韓國人口嗰55%許多。咁韓國有句俗話係「到[[漢城]]尋金先生」，意思係話「徒勞一場空」。[[越南]]光一隻「阮」（Nguyễn）姓就占得越南總人口嗰38.4%許多。[[日本人]]嗰姓有10萬-20萬許多，可能係世界頭上姓最多嗰民族。

==江西嗰人名文化、制度、歷史==
{{main|江西嗰人名文化|江西嗰宗族|江西嗰人名歷史}}

{{江西嗰頭一百隻姓}}

==別嗰文化嗰人名習慣==
世界頭上特試研究各家文化裡頭嗰人名習慣嗰專門性、系統性、總括性嗰學術資料係非常少嗰。但係單單一文化裡頭，哈係尋得到一滴子佢自簡文化嗰特徵嗰信息材料。下頭就會話到各式各樣嗰文化嗰人名習慣。

===[[:en:Arabic name|伊斯蘭國家]]===
[[file:Tugra Mahmuds II.gif|frame|俄托曼帝國嗰Mahmud II蘇丹嗰署名]]
阿拉伯人嗰傳統名子係由ism（اسم，某人嗰本名）、kunya（كنية，某人嗰爺娘）、nasab（نسب，某人嗰細鬼）、laqab（لقب，某人嗰尊稱、外號）、nisba（نسبة，某人嗰出身）箇滴子要素組成嗰。

'''ism'''

一隻阿拉伯人最主要嗰名子就係ism（اسم）。大多數阿拉伯名子都係阿拉伯話裡頭有一滴子意思嗰詞，時常係話一隻人嗰喫價嗰性格，像''Karīm''係話佢人大方，''maħmūd''係話佢值得表揚，箇兩隻詞都係日常中日日會話到嗰。

'''kunya'''

kunya（كنية）經常係一隻人嗰頭隻崽，佢經常替代ism，像Abu Kareem（أبو كريم）係話「Kareem嗰爺」，Umm Kareem（أم كريم）係話「Kareem嗰娘」。

'''nasab'''

nasab（نسب）係屬於父輩系統。佢用ibn/bin（ابن）表示一隻人嗰「崽」、bint表示一隻人嗰「女」。咁Ibn Khaldun（ابن خلدون）就係話「Khaldun嗰崽」。幾喇隻nasab連嘚一起就可以一下尋到早已佢嗰祖先嗰名子。到古阿拉伯嗰部落社會裡頭，箇對個人嗰身份、政治社會地位都係好重要嗰。

'''laqab'''

laqab（لقب）係對一隻人自身嗰描述。像[[一千零一夜]]裡頭嗰Abbasid Caliph Haroun al-Rashid，''al-Rashid''就係話「有德嗰人」。

'''nisba'''

nisba（نسبة）係一隻人嗰來源地、故居地，佢傳得正好幾代嗰人。像常見嗰名子''al-miṣrī''就係話「埃及來嗰」，叫箇隻名子嗰人都可能好幾代都冇住嘚[[埃及]]嘍。

[[Category:文化]]

[[br:Anv-badez]]
[[ca:Prenom]]
[[cs:Rodné jméno]]
[[da:Fornavn]]
[[de:Vorname]]
[[en:Given name]]
[[eo:Persona nomo]]
[[es:Nomen]]
[[fi:Etunimi]]
[[fr:Prénom]]
[[fy:Foarnamme]]
[[he:שם פרטי]]
[[ja:人名]]
[[la:Nomen]]
[[lb:Virnumm]]
[[nl:Voornaam]]
[[nn:Personnamn]]
[[no:Navn]]
[[pl:Imię]]
[[pt:Prenome]]
[[ru:Личное имя]]
[[simple:Given name]]
[[sk:Meno (prvé meno)]]
[[sl:Osebno ime]]
[[sv:Förnamn]]
[[wa:Pitit no]]
[[zh:人名]]
