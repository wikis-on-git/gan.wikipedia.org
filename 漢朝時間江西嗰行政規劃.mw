'''漢朝時間江西嗰行政規劃'''係話[[漢朝]]到[[江西]]設置嗰行政規劃。[[西漢]]初年，漢朝到江西設立[[豫章郡]]，郡治係[[南昌縣]]。箇也係中原王朝到江西設置嗰首隻郡治。 

==西漢十八縣==
豫章郡下底管到哩十八隻縣。揸得《漢書·地理志》嗰書寫順序，佢俚係南昌、廬陵、彭澤、鄱陽、歷陵、餘汗、柴桑、艾、贛、新淦、南城、建成、宜春、海昏、雩都、鄡陽、南壄、安平。 

佢個俚大概嗰位置係： 

#[[南昌]]：今下嗰[[南昌市]] 
#[[廬陵]]：今下嗰[[吉安市]]
#[[彭澤]]；今下嗰[[湖口縣]]嗰東頭 
#[[鄱陽]]：今下嗰[[鄱陽縣]]嗰東頭 
#[[歷陵]]：今下嗰[[德安縣]]嗰東頭 
#[[餘汗]]：今下嗰[[餘干縣]]嗰東頭 
#[[柴桑]]：今下嗰[[九江市]]嗰西南 
#[[艾]]：今下嗰[[修水縣]]嗰西首 
#[[贛]]：今下嗰[[贛州市]] 
#[[新淦]]：今下嗰[[樟樹市]]
#[[南城]]：今下嗰[[南城縣]]嗰東頭 
#[[建成]]：今下嗰[[高安市]]
#[[宜春]]：今下嗰[[宜春市]]
#[[海昏]]：今下嗰[[永修縣]] 
#[[雩都]]：今下嗰[[雩都縣]]嗰東北 
#[[鄡陽]]：今下嗰[[都昌縣]]嗰西首 
#[[南野]]：今下嗰[[南康市]]嗰西南 
#[[安平]]：今下嗰[[安福縣]]嗰東南 

漢朝設置嗰豫章十八縣不係話漢朝堪剌哩都管到哩江西，箇十八隻縣只係許時間住嘚人多滴子嗰地方，別嗰地方哈係處於原生狀態。<ref>《江西史稿》，23頁</ref>

十八隻縣大多保留到嘍今下，除吥歷陵、鄡陽、海昏箇三隻縣。隨得時間嗰變化，[[鄱陽湖]]嗰湖水越淜越高，湖面望南擴張，故係咁箇三隻縣就拕淹吥嘍。<ref>《鄱陽湖研究》，第三章</ref>[[清]]·同治版嗰《都昌縣志》哈話：「古鄡陽在周溪司前湖中四望山，至今城址猶存」。

==新朝改名==
公元[[9年]]，王莽奪得西漢政權，建立「新朝」。佢個人歡喜舞「復古改制」，咁就搦豫章郡嗰地名改吥好十喇隻。

*「豫章郡」拕改為「[[九江郡]]」
*「南昌」拕改為「[[宜善]]」
*「艾」拕改為「[[治翰]]」
*「建成」拕改為「[[多聚]]」
*「宜春」拕改為「[[修曉]]」
*「新淦」拕改為「[[偶亭]]」
*「廬陵」拕改為「[[桓亭]]」
*「安平」拕改為「[[安寧]]」
*「鄱陽」拕改為「[[鄉亭]]」
*「餘汗」拕改為「[[治干]]」
*「鄡陽」拕改為「[[豫章]]」
*「歷陵」拕改為「[[蒲亭]]」
*「柴桑」拕改為「[[九江亭]]」
*「海昏」拕改為「[[宜生]]」

==東漢增縣==
公元[[25年]]，光武皇帝建立[[東漢]]，拕王莽改吥嗰地名又拕改回來。

公元[[96年]]，新淦同到廬陵之間嗰地方新增嘍隻[[石陽縣]]，南城嗰北首增加嘍隻[[臨汝縣]]。公元[[104年]]，海昏嗰西南新增[[建昌縣]]。<ref>《後漢書·郡國志》</ref>

公元[[184年]]-[[189年]]，豫章郡接到增加哩[[新吳]]、[[上蔡]]、[[永修]]、[[漢平]]四隻縣。<ref>《豫章記》、《宋書·州郡志》</ref>

==郡內嗰官制==
'''[[豫章郡]]'''

*郡守
**民政部門
***戶曹掾吏（管理戶口）
***田曹掾吏（管理農桑、墾殖、畜養）
***水曹掾吏（管理水利）
***時曹掾吏（管理時節祠祀）
**財政部門
***倉曹掾吏（管理糧食）
***金曹掾吏（管理貨幣、鹽鐵）
***計曹掾吏（管理上計之事）
***市掾（管理市政）
**軍事部門
***兵曹掾吏（管理兵事）
***尉曹掾吏（管理徒卒轉運）
**政法部門
***賊曹掾吏（管理盜賊）
***決曹掾吏（管理斷罪決訟）
***辭曹掾吏（管理辭訟）
**交通部門
***法曹掾吏（管理油驛、科程）
***集曹掾吏（管理供應、納輔）
***漕曹掾吏（管理漕運糧穀）
**教育部門
***學官掾吏（管理學堂）
**衛生部門
***醫曹掾吏（管理醫藥衛生）

==腳注旁釋==
{{reflist}}

==參考資料== 
*《江西史稿》，許懷林，1998年，ISBN 7810331434 

{{豫章郡}}
{{江西嗰行政規劃史}} 

[[Category:江西嗰歷史行政規劃]]
[[Category:漢朝時間江西嗰行政規劃]]
