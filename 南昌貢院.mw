[[File:南昌貢院.jpg|thumb|200px|南昌貢院]]
'''南昌貢院'''係[[江西]]古時間舉行科舉[[鄉試]]嗰考場所在。到[[1905年]]科舉制度拕廢吥以前，全贛嗰秀才會三年一到嗰來南昌貢院參加比試，考中及第嗰就係「舉人」，頭名舉人稱「解元」。

==歷史==

先頭南昌攏共有兩隻貢院，一隻位嘚[[進賢門]]嗰內首，一隻位嘚[[八一公園]]。進賢門嗰許隻係[[南宋]]嗰時間做起來嗰，歷史早，故係拕叫做「老貢院」，佢嗰原址係今下嗰[[松柏巷]]同得[[廉讓里巷]]之間嗰巷道，即老貢院巷嗰36號。

《南昌縣誌》（[[清]]·光緒三十三年版，1907年）話[[1519年]]嗰時間，[[明]]·寧王[[朱宸濠]]到[[南昌]]做起「陽春書院」。[[1522年]]，書院拕搬到[[東湖]]，故係改叫「東湖貢院」。[[1545年]]，東湖貢院[[火災|走火]]拕燒吥嘍。

[[1653年]]，陽春書院拕改做貢院。[[1681年]]，江西巡撫[[安世鼎]]搦貢院遷到東湖嗰東北首（今下嗰[[民德路]]嗰東段），做嗰時間規模都做得相當大。[[1801年]]，東湖貢院拕改做鄉試嗰分試之所。末後東湖[[水災|水澇]]，水湓到舷上來，陽春書院拕改做貢院。末後陽春書院接得走火，貢院拕遷到東湖過，箇之後陽春書院被稱為「老貢院」。

[[1898年]]，科舉制度拕[[清朝]]廢除，開始作興[[新學]]，𠵹南昌貢院就拕改做別用。[[1930年]][[9月8號]]，江西省政府拆吥東湖貢院，改做[[江西省體育場|省體育場]]同得[[湖濱公園]]（即箇下嗰[[江西賓館]]、[[江西省人民政府外事僑務辦公室|省外辦]]、[[八一公園]]），盈嗰地就做路、做屋。貢院拆下來嗰材料拕用去做「平安堡」。呷「貢院」到南昌就光係隻歷史名詞嘍。

==構造==

老貢院嗰正北首係脫大嗰一片桃林，係考試時間嗰秀才歇息、遊覽用嗰。林子嗰西頭有樁木，考生會搦馬緹嘚上頭，《南昌縣誌》、《江西省城地理白話教科書》覺得箇係「[[系馬樁]]」嗰地名因由。「[[狀元橋]]」話也係源自每回參考嗰秀才都會行過橋面以求金榜題名。

東湖貢院嗰大前門有東、西兩邊轅門，係木質嗰牌坊。大門係磚木結構，中間拕分做三道門，中門懸嘚一塊紅底牌匾，寫嘚「貢院」兩隻鎦金大字。大門嗰兩頭立嘚一對石頭獅子同得兩隻古紋石坊，東石坊寫嘚「明經取士」，西石坊寫嘚「為國求賢」。大門裡首嗰東、西兩頭係官廨，考試時間維護考場秩序嗰人員會到箇裡歇。團近有兩道門，前頭係塊照壁，正面有隻大型盤龍，背面係貼「金榜」用嗰。卡過天井，係並排嗰五道門，箇係為到防止人踏人嗰亂場面。接得進去就得想到「龍門」（也叫「龍門口」）。由箇首起，除吥考生同得鄉試人員，別嗰人都係進去不正嗰。

龍門嗰前頭係棟斗拱飛簷嗰三層塔形高樓，叫做「明遠樓」，佢嗰名子出自《大庸》嗰「慎絡追遠，明得歸厚」。鄉試時間嗰執事官員會到箇裡發號施令，值班人員也到箇裡監臨、監試、巡察。

明遠樓過去就係主考官監臨考場、外簾官辦公相嗰場化——「致公堂」。堂嗰東、西頭嗰房間係監臨、提調、監試、巡察各堂辦公、食宿之地。外簾官辦事嗰場化前頭哈設置木欄迴廊，閒雜人等都進入不正。

「致公堂」嗰後背係「戒慎堂」，堂後嗰壁有隻「外簾門」，外簾官不得進入。「致公堂」同得「戒慎堂」之間嗰屋間，係掌卷、受卷、譽錄、對讀、彌封、公卷、巡捕、理事等職司人員辦公同得食宿嗰場化。外簾門嗰外首有隻「飛虹石橋」，係內、外簾官做事嗰界限，兩方不得卡過箇道橋。內簾門嗰裡首係「衡鑒堂」，係許時間主考、典試嗰閱覽考卷、評定名次同得主司嗰食宿嗰所在。鄉試嗰考官係翰林、進士出身嗰官臨時擔任嗰，每回鄉試連考三到，每到三日。

貢院嗰兩首係號舍，應試者必考嗰時間就住嘚箇裡。為得防止外人翻壁入院，貢院嗰內、外壁都長嘚帶簕嗰荊棘，故係有「棘闈」嗰叫法。南昌貢院攏共有17000喇萬間嗰號舍，係揸得《千字文》嗰編號命名嗰。為得避諱或不吉利嗰字，「天、地、玄、皇、軻、荒、吊」同得數目字通常不會拕採用。一排號舍一般係100間或50間嗰規格，兩排之間設有長巷，擺嘚號燈、號旗以做識別，哈有滴子水缸、廁舍等設施。單間嗰號舍有6尺高、3尺闊、4尺莽。兩壁離地有一、二尺嗰距離，有上、下兩道磚縫承板。

開考嗰時間，考生挮得考籃進院，籃裡頭放嘚各式嗰用品，佢俚拕檢查完後，考生對號入座。接得貢院嗰大門拕關到，三日嗰考試期間考生都離不得貢院，佢俚喫、睏都到公園裡頭解決。考生到號舍裡頭，坐嘚成板上頭答卷，匐嘚寫作也要得，夜裡就抽出成板睏覺，喫嗰東西係考生搦自備嗰炊具自簡燶嗰。

南昌貢院有箇多嗰號舍，也容許多嗰考生不下。逢得考生超額嗰年份，考場會搭蘆席臨時棚，叫「考棚」。明朝嗰時間[[利瑪竇]][[利瑪竇住嘚南昌嗰經歷|住嘚南昌嗰時間]]就親自目睹兩萬考生一下參加鄉試嗰盛況。[[蔣士銓]]嗰《八月十五夜題號舍壁詩》就話「殘杯冷炙不能餐，四壁蒼苔擁莫寒」，箇也表明許時間考生讀書嗰艱苦。

放榜嗰日子會揀清早嗰時間揭榜，《江西貢院放榜場景》裡頭就相得出許時間考生千門萬戶，走馬提燈，昂首翹足、爭相查看嗰鬧熱場面。南昌貢院有49眼貢井，係貢院人員喫水用嗰。最大嗰許眼井叫「貢院井」，佢嗰井口都要細過人頭，話係怫落第嗰考生蹤井輕生。

==文化==

江西人歷來作興讀書，盛行業儒之風，因為江西自身地狹人稠，科舉就有提供嘚一般人登科出仕嗰社會功用。《西園雜記》裡頭話[[南昌府]]「市井多儒雅之風」，[[吉安府]]「環吉水百里之疆多業儒」，[[廣信府]]「下逮田野小民生理裁足，皆知以課子孫讀書為事」，故係封建時代有「翰林多吉水，朝士半江西」嗰話法。

明朝嗰頭隻狀元[[吳伯宗]]就係[[金溪]]人，佢也拉開江西士子壟斷明朝考場嗰序幕。好似洪武朝所錄六科嗰881名進士裡頭，江西士子佔得147席。建文至天順六朝年間嗰22科裡頭，江西佔得5090名進士裡頭嗰1001名，將近明朝嗰五分之一。洪武四年至天啟二年嗰82科裡頭，江西士子攏共奪得狀元18名、榜眼15名、探花21名、會元21名，佔得明朝嗰21.5%強。永樂二年，江西士子更假包圓全科嗰頭七名：狀元[[曾棨]]、榜眼[[周述]]、探花[[周孟簡]]、第四名[[楊相]]、第五名[[王環]]、第六名[[王訓]]、第七名[[王直]]。

==別嗰條目==

*[[江西嗰科舉教育]]

==參考資料==

*[http://www.jxnews.com.cn 江西新聞頻道·南昌貢院：遠去的記憶]
*[http://daj.nc.gov.cn/more.asp?taskNo=001010002 南昌檔案局·南昌掌故]
*《江西通史》，陳文華，江西人民出版社，1999年，ISBN 721002156
*《中國科舉史話》，林白、朱梅蘇，江西人民出版社，2000年，ISBN 7210023313 

{{老南昌}}

[[Category:南昌嗰建築]]

[[zh:南昌貢院]]
