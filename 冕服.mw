[[File:Liu Bei Tang.jpg|thumb|劉備著冕服圖]]
'''冕服'''係古時間代表得至高禮制嗰衣著體系，係[[皇帝]]祭拜天地、宗廟、正旦、聖節等禮祀活動裡頭著嗰衣裳。完套嗰主要含得[[冕冠]]、[[衣裳]]（上衣、中衣、下裳）、袴、襪、舄、腰帶（革帶、大帶）、蔽膝、佩玉、綬、劍、圭等構件。佢俚嗰「形制」依得各自嗰款式、色氣、大細，拕分成不同等級，形成國家嗰正式典章制度，故係話「以禮為服制」。<ref>《史記·魏其武安侯傳》</ref>

==構造組件==
*冕冠
**延
**旒
**帽卷
**玉笄
**武
**纓
**充耳
**天河帶
*衣裳
**交領右衽
**袖
**袂
**大帶
**革帶
**蔽膝
**紋章:日、月、星、山、龍、華蟲、宗彝、藻、火、粉米、黼、黻
*赤舄

{| class="wikitable" border="1" cellpadding="4" cellspacing="0" style="width:100%" 
|- align="center"
! '''朝代''' !! 衣 !! 裳 !! 中衣 !! 蔽膝 !! 袴 !! 襪 !! 佩玉 !! 大帶 !! 革帶 !! 劍 !! 舄 !! 綬 !! 圭
|- align="center"
! 先秦 !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}}
|- align="center"
! 漢 !! {{Y}} !! {{Y}} !!  !!  !!  !!  !! {{Y}} !!  !!  !!  !! {{Y}} !! {{Y}} !! 
|- align="center"
! 晉 !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !!  !! {{Y}} !! {{Y}} !! {{Y}} !!  
|- align="center"
! 隋 !! {{Y}} !! {{Y}} !! {{Y}} !! {{Y}} !!  !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! 
|- align="center"
! 唐 !! {{Y}} !! {{Y}} !! {{Y}} !! {{Y}} !!  !!  !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! 
|- align="center"
! 宋 !! {{Y}} !! {{Y}} !! {{Y}} !! {{Y}} !!  !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! {{Y}} !! 
|- align="center"
! 元 !! {{Y}} !! {{Y}} !! {{Y}} !! {{Y}} !!  !! {{Y}} !! {{Y}} !! {{Y}} !!  !!  !! {{Y}} !! {{Y}} !! {{Y}}
|- align="center"
! 明 !! {{Y}} !! {{Y}} !! {{Y}} !! {{Y}} !!  !! {{Y}} !! {{Y}} !! {{Y}} !! {{Y}} !!  !! {{Y}} !! {{Y}} !! {{Y}}
|}

==製衣流程==
[[File:Zui.png|thumb|320px|冕服嗰製衣流程]]
冕服係搦[[烏色|玄]]、[[紅色|纁色]]繒做嗰，祭服嗰做法係染[[絲]]起，接得織造繒。九職之嬪府會加工正絲，舞正嗰「素絲」拕擺嘚「典絲」裡頭。經過巾荒氏嗰練絲，素絲拕搦得染人上色，佢俚一般揀[[熱天]]嗰時間利用[[草]]類染料染色，話係丹秫染液嗰效果上佳。等得[[冷天]]，絲拕搦還典絲，內外工接過素絲或彩絲開始織造冕服嗰布匹。質量上乘嗰玄纁繒經「典婦功」嗰手，拕搦得縫人，佢俚做正衣裳後再搦還典婦功。末後畫繢嗰畫工、繡工接手，嘚衣裳上繪製五色嗰十二文章。做正嗰冕服成衣拕弆嘚內府，司服會依得場合決定皇帝著衣嗰規格，佢搦冕服交把女御，由女御奉承天子。

==形成演變==
===三代===
[[File:夏禹王相.jpg|thumb|夏禹王著冕服相]]
[[中國]]嗰衣飾史歷史非常長遠。《[[易經]]》話「[[黃帝]][[堯]][[舜]]，垂衣裳而天下治，蓋取諸乾坤。」「黃帝始去皮衣，為上衣以象天，為下裳以象地。」箇下尋到嗰實物也證明許時間嗰[[華夏人]]具備做衣嗰能力，好似[[河南]]滎陽尋到哩5500年前嗰麻布同得前絳色羅、紗、紈等帶色帶花嗰實物。等得[[夏]]禹，《論語》話佢「惡衣服，而致美乎黻冕」，即[[大禹]]不計算自簡嗰衣裳而著重公家嗰服制。[[商朝]]係有確切文字記載嗰朝代。《[[尚書]]》話「伊尹以冕服奉嗣王歸於亳」，等同證明冕服嗰確實存在。[[甲骨文]]裡頭也拕發現有「冕」字，係殷王嗰自稱。<ref>陳邦懷，《殷代史料徵存》，鄴中片羽三集卷。</ref>

周朝係冕服正式確立嗰時代，後世話「尊古禮」都係意圖去還周朝嗰典章制度。《周禮·司服》搦冕服分做六款（大裘冕、袞冕、鷩冕、毳冕、絺冕、玄冕），故係叫「六冕」。得著冕服嗰有天子、公、侯、伯、子、男、孤、卿、大夫。各級人員嘚重大祭祀場合，好似祭拜先王、宗廟嗰時間，得著自簡所屬級別嗰最高級別嗰冕服。

{| class="wikitable"
|-
! 冕服嗰等級
! 人員嗰等級
! 冕服嗰章數
| 衣嗰文章
| 裳嗰文章
|-
| 大裘冕
| 王
| 十二章
| 日、月、星辰、山、龍、華蟲
| 藻、火、粉米、宗彝、黼、黻
|-
| 袞冕
| 公
| 九章
| 龍、山、華蟲、火、宗彝
| 藻、粉米、黼、黻
|-
| 鷩冕
| 伯、侯
| 七章
| 華蟲、火、宗彝
| 藻、粉米、黼、黻
|-
| 毳冕
| 子、男
| 五章
| 宗彝、藻、粉米
| 黼、黻
|-
| 絺冕
| 孤
| 三章
| 粉米
| 黼、黻
|-
| 玄冕
| 卿、大夫
| 一章
|
| 黻
|}

===秦漢===
[[File:Gopanggodaitrung.jpg|thumb|五方五帝眾]]
自秦滅棄禮法，先王之制靡敝不存，漢初猶服袀玄以從大祀。歷代雖漸復古，終亦不純也。<ref>《金史·輿服志》</ref>周朝嗰禮制經過春秋戰國嗰禮崩樂壞、秦朝嗰尊法抑儒，幾乎冇盈幾多哩。秦始皇廢吥六冕之制，光著玄衣紺裳，「一具而已」。<ref>《御覽》，六百九十</ref>玄色係緅色、緇色之間通過六染得到嗰赤黑色，紺色係帶麻麻子紅嗰烏色，佢俚象徵得天，係古人最推崇嗰色氣。

漢朝建立後，復古思想回潮。高祖劉邦即位後冇下子就頒佈《天子所服第八》，「令群臣議天子所服，以安治天下」。<ref>魏相采，《易陰陽》、《明堂》、《月令》。</ref>賈誼也話「奇服文章，以等上下而差貴賤」。公元59年，漢明帝確立漢朝全面嗰冕冠制度。「天子、三公、九卿、特進侯、侍祠侯，祀天地明堂，皆冠旒冕，衣裳玄上纁下。乘輿備文，日月星辰十二章，三公、諸侯用山龍九章，九卿以下用華蟲七章，皆備五采，大佩，赤舄絇履，以承大祭。」<ref>《後漢書》，卷120</ref>即箇時間嗰完套冕服含得冕冠、玄衣纁裳、赤舄絢履、佩玉、佩刀佩雙印、綬等內容。

===唐宋===
唐朝恢復過周朝嗰六冕制度，皇帝嗰服制規格更假拕舞得更繁複，《舊唐書》記載「天子衣服，有大裘之冕、袞冕、鷩冕、毳冕、繡冕、玄冕、通天冠、武弁、黑介幘、白紗帽、平巾幘、白帢，凡十二等。」《新唐書》哈添至十四等。<ref>《新唐書》，卷24</ref>至於禮冠方面，唐朝皇帝一了哩戴通天冠，大祭司嗰時間才戴冕冠。

經過五代嗰亂世，宋朝力圖復還正統禮制，規定「大裘冕無旒，廣八寸，長一尺六寸，前圜後方，前低寸二分，玄表朱裏，以繒為之。玉笄以朱組為紘，玉瑱以玄紞垂之。為裘以黑羔皮，領袖以黑繒，纁裳朱紘而無章飾。佩白玉，玄組綬。革帶，博二寸，玉鉤，以佩紘屬之。素帶，朱裏，絳純其外，上朱下綠。白紗中單，皂領，青褾、襈、裾。朱襪，赤舄，黑絇、繶、純。」<ref>《宋史》，卷151</ref>末後冕服變得更假華麗，「王洙奏：『天子法服，冕旒形度重大，華飾稍繁，願集禮官參定。』詔禮院詳典禮上聞，而禮院繪圖以進。因敕禦藥院更造，其後，冕服稍增侈如故。」宋朝對冕服嗰爭論故係有時間得持續幾十年不斷。
[[File:Minchheu mienfuk.jpg|300px|thumb|《明會典》記錄嗰冕服形制]]
===元明清===
蒙元以來，皇室一頭推行漢法，一頭維持蒙古作風，「隨時損益，兼存國制」。<ref>《元史》，卷78</ref>冕服拕限定為皇室專用，含得冕冠十二旒、青羅袞龍服、緋羅裳、白紗中單、緋羅蔽膝、玉佩、大帶、綬、襪、履、靴、真圭等內容。元朝起，冕服開始使用一種叫「納石失」（nasij）嗰技法，即「織金錦」。

明·洪武元年（1368年），太祖朱元璋覺得五冕制度複雜傷哩，光揀出袞冕做為各類祭祀活動嗰正服。但明朝嗰冕服嗰上衣要莽過早以嗰規格，佢甚至遮得下裳，故係「今衣八章，裳四章，故衣常掩裳」。完套冕服嗰定制係：

:衣、玄色。凡織六章。曰月在肩。各徑五寸。星山在後。龍、華蟲在兩袖。長不掩裳之六章。
:裳、黃色。為幅七。前三幅。後四幅。連屬如帷。凡繡六章。分作四行。火、宗彝、藻、為二行。米、黼、黻、為二行。
:中單、素紗為之。青緣領、織黻文十二蔽膝、隨裳色、羅為之。上繡龍一、下繡火三、繫於革帶。
:大帶、素表朱裏。上緣以朱。下以綠。不用錦。
:革帶、前用玉、其後無玉、以佩綬繫而掩之。
:圭、白玉為之。長尺二寸。剡其上。下以黃綺約之。上刻山形四。盛以黃綺囊。藉以黃錦。

[[File:Ysk mienfuk.png|thumb|300px|袁世凱嗰「冕服」]]
清朝係中國歷史裡頭唯一一隻徹底廢棄冕服制度嗰朝代。有人勸乾隆著漢衫，乾隆反得話：「我朝滿洲先正之遺風，自當永遠遵循。」下諭「衣冠必不可輕言改易，所願變葉子孫，深維根本之計，毋為流言所惑，永永恪遵朕訓，庶幾不為獲罪祖宗之認。」不過。乾隆「取其文，不必取其式」，接受哩冕服制度嗰十二章形式。北京故宮哈留得順治皇帝嗰十二章龍袍。<ref>宗鳳英，《清代宮廷服飾》，紫禁城出版社，23-26頁</ref>

===中華帝國===
1915年12月12日，袁世凱建立中華帝國，恢復帝制。佢登記時間穿著嗰祭冠、祭服時常拕話係冕服制度嗰再生。但佢嗰衣裳實際係爵弁同得冕服嗰混合體，衣裳嗰用色、文章才係冕服嗰繼續。

==等級差異==
冕服會依得不同嗰場合有不共樣嗰等級差異，主要體現嘚冕冠上「旒」數量、長度，衣裳上嗰「章紋」嗰種類、隻數等內容。箇就搦冕服分做六級：

#大裘冕：王祀昊天上帝所用，配十二旒冕冠，大裘、玄衣纁裳。上衣繪日、月、星辰、山、龍、華蟲六章紋，下裳綉藻、火、粉米、宗彝、黼、黻六章紋，統共十二章，故係叫「十二章服」。
#袞冕：王之吉服，配九旒冕冠，玄衣纁裳，衣繪龍、山、華蟲、火、宗彝五章紋，裳綉藻、粉米、黼、黻四章紋，統共九章。
#鷩冕：王祭先公、饗射所用，配七旒冕冠、玄衣纁裳，衣繪華蟲、火、宗彝三章紋，裳綉藻、粉米、黼、黻四章紋，統共七章。
#毳冕：王祀四望山川所用，配五旒冕冠、玄衣纁裳，衣繪宗彝、藻、粉米三章紋，裳綉黼、黻二章紋，統共五章。
#絺冕：王祭社稷、先王所用，配四旒冕冠、玄衣纁裳，衣綉粉米一章紋，裳綉黼、黻二章紋。
#玄冕：王祭群小即祀林澤墳衍四方百物時所用，配三旒冕冠、玄衣纁裳，衣無章紋，裳綉黻一章紋。

《[[周禮]]·春官·司服》話明不同等級嗰用處：「王之吉服：祀昊天上帝，則服大裘而冕；祀五帝亦如之；享先王則袞冕；享先公饗射則鷩冕；祀四望山川則毳冕；祭社稷五祀則希冕；祭小祀則玄冕。」不同等級嗰人也有級別嗰限制：「公之服，自袞冕而下如王之服；侯伯之服，自鷩冕而下如公之服；子男之服，自毳冕而下如侯伯之服；孤之服，自希冕而下如子男之服；卿大夫之服，自玄冕而下如孤之服。」

===大裘冕===
[[File:皇-后 褘衣圖-《三禮圖》.jpg|thumb|《三禮圖》嗰皇帝、后褘衣圖]]
大裘冕係六冕制度裡頭至尊貴嗰衣裳，一般係搦材質上乘嗰黑羊羔皮做嗰。大裘揀[[烏色]]，係因為「取其與冕服玄衣相承」；<ref>孫詒讓，《周禮正義》</ref>用羔皮，係因為[[羊|羔羊]]「跪乳馴順」、「群而不失其類」。<ref>班固，《白虎通》</ref>

裘衣又拕分做好幾隻級別。依得穿著場合、人員身份、衣裳用途做工，裘衣拕分做大裘、良裘、功裘、廞裘四款。做為裘衣裡頭嗰至高等級，大裘光係做為天子祭天嗰時間著嗰祭服。《司裘》話「裘言大者，以其祭天地之服，故以大言之，非謂裘體侈大，則義同於大射也。」古時間諸侯不得祭天，天子不得挪搦大裘賞賜把諸侯。<ref>周禮·《小宗伯》</ref>

《禮記·玉藻》話「服之裘也，充美也」。大裘嗰外首得著裼衣，即「裼，謂裘上又加衣也」。<ref>《禮記》卷八，《檀弓》</ref>古人覺得文身盈充才克氣。有身份嗰人走門嗰時間不得光穿裘衣，故係《玉藻》話「表裘不入公門」。裼衣嗰外首哈有上衣，「與裘同色」，「當以袞龍十二章為襲」。<ref>孫詒讓，《周禮正義》</ref>

===十二文章===
[[File:十二文章 1.jpg|thumb|袁世凱制定嗰十二文章團樣]]
《周禮》：「青與赤謂之文，赤與白謂之章。」「文」係不同色氣嗰顏色交錯嘚一起，「章」係顏色好艷嗰紋樣。「文章」拕一下話可以追溯到《左傳》嗰「昭文章，明貴賤」，《楚辭》嗰「青黃雜糅，文章爛兮」。冕服上頭嗰文章係為得標明階級之間嗰等差，好似董仲舒話：「是以天下見其服而知貴賤，望其章而知勢位」。天子穿戴嗰係十二旒、十二章，「十二」係古人思想裡頭嗰至大之數。《尚書》就記載舜嗰時間，「予欲觀古人之象，日、月、星辰、山、龍、華蟲、作會，宗彝、藻、火、粉米、黼、黻、絺繡，以五采彰施於五色，作服，汝明。」

十二文章嗰排列分佈最早得到《隋書》裡頭尋到跡，「具依此，於左右髆上為日月各一，當後領下而為星辰，又山、龍九物，各重行十二。」末後歷代嗰記載著逐漸豐富，但各自有滴子不同。明朝嗰時間，十二文章嗰排列最終確定完備。1405年，永樂皇帝朱棣規定「玄衣八章，日、月、龍在肩，星辰、山在背，火、華蟲、宗彝在袖；纁裳四章，織藻、粉米、黼、黻各二。」

==文化意蘊==
冕服制度嗰奠定係華夏人中央集權社會嗰象徵。各自利益集團形成差別等級、階層，承認自簡所屬嗰價值地位。天子通過箇隻等級秩序統治四方，佢嗰服飾搦佢同得別嗰社會人群區分開，係下底人不得僭越嗰規章。冕服係王公貴胄嗰專有服飾，不同等級嗰貴族又拕配以不共樣嗰冕服，皇帝也揸得出席場合嗰不同穿著相配嗰冕服。故係《後漢書》話：
<div lang="ja" style="background:#fff;font:serif;border:#cc6 2px inset;padding:0.5em">
夫禮服之興也，所以報功章德，尊仁尚賢。故禮尊尊貴貴，不得相逾，所以為禮也，非其人不得服其服，所以順禮也。順則上下有序，德薄者退，德盛者縟。故聖人處乎天子之位，服玉藻邃延，日月升龍，山車金根飾，黃屋左纛，所以副其德，章其功也。賢仁佐聖，封國受民，黼黻文綉，降龍路車，所以顯其仁，光其能也。</div>

==外國予贈==
[[File:kone.jpg|thumb|日本孝明天皇嗰袞衣]]
[[File:越南阮朝弘宗宣皇帝阮福昶（启定1916年—1925年）31岁登基时的冕服照片（1916年）.jpg|thumb|越南弘宗嗰冕服]]
中國嗰皇帝早以會贈與冕服把外藩國王，為得顯示係真龍天子，得統帥四方。好似[[朝鮮]]古書《高麗史》等史籍裡頭，記載得[[1065年]]到[[1370年]]之間，[[高麗]]國王、世子好幾回獲賜[[遼國]]嗰冕服。[[李氏朝鮮]]嗰時間，朝鮮嗰冕服等級拕明朝確立為國王著九章冕服，即：上衣青色，裝飾五章，龍在兩肩，山在背部，火、華蟲和宗彜在兩袖，此三章每袖自上而下各三；下裳纁色，裝飾四章，藻、粉米、黼、黻，每章各二，另有大帶、蔽膝、佩、綬等配件；王世子著七章冕服。[[20世紀]]初年朝鮮[[大韓帝國|自立稱帝]]，故係改做最高等級嗰十二章冕服。

[[日本]]拕[[唐朝]]嗰影響至深，早到[[701年]]嗰時間，[[文武天皇]]就發布大寶律令，規定天皇嘚正式場合得採用十二章冕服嗰「袞龍御衣」。[[732年]]，冕服拕正式指定做皇帝至高禮服，佢嗰上衣含得日、月、七星、山、火、龍、華蟲八隻模樣，下裳含得藻、粉米、斧、黻四隻模樣。

[[越南]]嗰[[阮朝]]時間，脫離中國影響建立帝國，皇帝嗰禮服體制也跟得改做至高級別嗰冕服。

==內文註腳==
{{reflist}}

==外部鏈接==
*[http://www.vartcn.com/art/zgwh/hfwh/200607/10088.html 冕服和十二纹章简介]
*[http://www.docin.com/p-47603880.html 阎本的十三帝王图初探]

[[Category:漢服]]
